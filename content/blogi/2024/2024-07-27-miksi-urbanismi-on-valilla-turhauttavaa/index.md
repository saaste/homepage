---
title: Miksi urbanismi on välillä turhauttavaa
description: "Eilisellä juoksulenkillä kuuntelin kiinnostavan jakson Urbanist Agenda -podcastista. En mene jakson varsinaiseen aiheeseen, mutta siinä käsiteltiin niitä syitä, jotka tekevät urbanismista ja kaupunkisuunnittelusta välillä todella turhauttavaa."
date: 2024-07-27T14:45:00+0300
draft: false
slug: miksi-urbanismi-on-valilla-turhauttavaa
aiheet:
    - urbanismi
resources:
    - name: cover
      src: cover.jpg
      title: "Viihtyisä, suljettu sisäpiha, jossa on useita korkeita viherpuita. Puiden alla on nurmialueita ja puiden välistä pilkistää myös lasten leikkipaikka."
      params:
        caption: "Sisäpihat voivat olla kauniita, vehreitä ja viihtyisiä. Ikävä kyllä ne päätyvät usein olemaan harmaita parkkipaikkoja."
---
Eilisellä juoksulenkillä kuuntelin kiinnostavan jakson [Urbanist Agenda](https://open.spotify.com/episode/25CtieOU2JzdDmvhTitZhx?si=4b0e4f6e0b3b4040) -podcastista. En mene jakson varsinaiseen aiheeseen, mutta siinä käsiteltiin niitä syitä, jotka tekevät urbanismista ja kaupunkisuunnittelusta välillä todella turhauttavaa.

<!--more-->

Poimin jaksosta kolme asiaa, jotka ovat aiheuttaneet itsessäni turhautumista. Ennen kuin menen niihin, muistutan, että minä en ole kaupunkisuunnittelija. Olen vain aiheesta kiinnostunut kansalainen, joka on osallistunut suunnitteluun paikallisen asukkaan roolissa. Lisäksi olen ehtinyt lukea aiheesta aika monta kirjaa. Olen myös ihminen, joka saa päivittäin kärsiä vuosikymmeniä kestäneen huonon kaupunkikehityksen seurauksista.

[Urbanismille](https://fi.wikipedia.org/wiki/Uusi_urbanismi) on erilaisia määrityksiä, mutta aika usein nykyisessä puheessa sillä tarkoitetaan sellaista kaupunkisuunnittelua, joka priorisoi ihmisiä ja pyrkii tiiviiseen, kestävään, ekologiseen kaupunkikehitykseen. Se suosii jalankulkua, pyöräilyä ja julkista liikennettä yksityisautoilun sijaan.

Miksi se sitten on välillä niin turhauttavaa?

### Se on epäreilua

Kaupunkikehitys ei kovinkaan usein ole reilua. Moni voi kuvitella, että se pohjautuu tutkimukseen, tieteeseen ja numeroihin, mutta läheskään aina näin ei ole. Kaupunkikehitys on isolta osin poliittista ja monia päätöksiä tehdään lähes täysin poliittisilla perusteilla. 

Tästä seuraa myös se, että monien päätösten takana on usein hyvin pieni määrä ihmisiä. Näihin ihmisiin pyritään vaikuttamaan henkilökohtaisen edun nimissä.

Tuloksena onkin harmillisen usein se, että vaikutusvaltainen ja äänekäs vähemmistö pystyy helposti saamaan tahtonsa läpi. Muutokset eivät välttämättä palvele suurinta osaa ihmisiä. Välillä seurauksena voi olla se, että ne palvelevat pientä ryhmää kaupungin ulkopuolella, ja enemmistö paikallisia asukkaita saa kärsiä muutoksesta.

Suomessa ja maailmalla yksi erittäin etuoikeutettu ryhmä ovat omakotitaloalueiden autoilijat. He eivät asu kaupungissa ja liikkuessaankin edustavat pientä vähemmistöä, mutta silti heidän kätevyytensä ja liikkumisen nopeus saa usein aivan suhteettoman suuren painoarvon. Se nähdään paljon tärkeämpänä, kuin paikallisten asukkaiden hyvinvointi tai turvallisuus.

Vähemmistöjen menestys voi pohjatua myös siihen, että monet vaikutusvaltaiset ja varakkaat ihmiset kuuluvat juuri tähän etuoikeutettuun ryhmään. He ajattelevat ensisijaisesti omaa etuaan, ei yhteiskunnan, kaupungin tai sen asukkaiden etua. Heillä on rahaa ja vaikutusvaltaa murjoa tahtonsa läpi. Hinnan maksavat paikalliset asukkaat, jolla ei ole rahaa tai vaikutusvaltaa. Pahimmillaan hintana on ihmishenki.

{{<cover>}}

### Ihmiset näkevät menetyksen, mutta eivät tulevia hyötyjä

Pienen vähemmistön vaikutusvaltaan on myös toinen syy. Kun muutoksia tehdään, välittömät menetykset on helppo visualisoida ja niistä on helppo valittaa.

Kun eläkeläinen on saanut nauttia ikkunansa takana olevasta tyhjästä maisemasta, on helppo kuvitella se muutos, mitä talon eteen tuleva raitiovaunulinja aiheuttaa. Eläkeläisen on helppo mennä valittamaan kaupungin tilaisuuksiin, ja siellä olevien ihmisten on helppo samaistua hänen menetykseen. Haitta tuntuu monien mielestä konkreettiselta.

Ihmisten on kuitenkin paljon vaikeampi visualisoida sen saman raitiovaunulinjan positiivisia vaikutuksia. Me emme osaa kuvitella sitä, kuinka sillä on potentiaalia lyhentää tuhansien ihmisten päivittäistä työmatkaa. Tai kuinka se parantaa liikuntarajoitteisten kykyä elää itsenäistä elämää. Me emme näe sen arvon lisäävää vaikutusta, emmekä sitä, kuinka se tuo alueelle asukkaiden lisäksi palveluita. Emme ymmärrä, kuinka se voi vähentää yksityisautoilua ja sitä kautta melua ja saasteita.

Kaikki nämä ovat vaikeasti kuviteltavaa tulevaisuutta, mutta eläkeläisen yksityisoikeus tyhjään ikkunanäkymään on läsnä juuri nyt. Koska emme osaa nähdä näitä tulevia hyötyjä, emme osaa myöskään pitää niiden puolta.

Tästä syystä käytännössä kaikki kaupungin tilaisuudet, jossa olen käynyt tai jota olen seurannut etänä, ovat olleet täynnä eläkeläisiä, [NIMBYjä](https://fi.wikipedia.org/wiki/Nimby), jotka vastustavat kaikkea muutosta. He ovat saaneet itselleen tietyn aseman ja näkevät kaiken sen, jota voivat menettää. He tulevat paikalle tekemään selväksi, että he eivät aio asemastaan luopua.

Paikalle eivät kuitenkaan saavu ne tuhannet ihmiset, jotka voisivat hyötyä muutoksista. He eivät välttämättä edes tiedä olevansa muutoksista hyötyjiä. Tämä on myös se syy, miksi monet mielipidemittaukset antavat virheellisen tuloksen. Koska ihmiset eivät näe hyötyjä, he päätyvät helposti vastaamaan "ihan sama". Osa saattaa kääntyä vastustajien puolelle, koska he näkevät sitä itkua mediassa ja ajattelevat, että siinä on jotain perää.

### Samat asiat toistuvat

Saman asian toistuminen on turhauttavaa. Se on kuitenkin yksi kaupunkisuunnittelun piirteistä.

Sinun ei tarvitse käydä kovinkaan monessa tilaisuudessa huomataksei, että samat kysymykset ja samat argumentit toistuvat, vaikka ihmiset vaihtuvat. Jos luet alaa käsittelevää kirjallisuutta, huomaat, että samat kysymykset ja argumentit tulevat vastaan käytännössä kaikkialla maailmassa. Jos pureudut suunnittelun historiaan, opit, että ne kysymykset ja argumentit ovat usein vuosikymmeniä vanhoja.

Tämä kertonee myös jotain siitä, että keskivertokansalainen ei loppujen lopuksi ymmärrä kaupunkisuunnittelusta juuri mitään. Iso osa meistä ajattelee sitä puhtaasti fiiliksen, henkilökohtaisen hyödyn tai menetyksen kautta. Se ihmisryhmä, joka oikeasti lukee tutkimustuloksia, ymmärtää selvityksiä, katselee eri kaupunkien sekä maiden toteutuksia ja ottaa niistä opikseen, on lopulta erittäin pieni.

Joistakin vuosikymmeniä kestäneistä höpinöistä on tullut urbanismipiireissä vitsi. Heti ensimmäisenä mieleen tulee "one more line" -ajattelu, jossa kaistojen lisäämisen ajatellaan vähentävän autoilun aiheuttamaa ruuhkaa.

Tämä virhekäsitys tuntuisi kumpuavan viime vuosisadan alkupuolella syntyneestä ajattelusta, jossa liikennettä alettiin insinöörimäisesti verrata nesteeseen. Mitä suurempi putki, sitä enemmän siinä virtaa nestettä. Käy järkeen! Paitsi ettei käy, sillä ajatus unohtaa yhtälöstä kokonaan inhimillisen komponentin.

Todellisuudessa ihmiset muuttavat toimintaansa muutoksien perusteella. Harva haluaa tietoisesti mennä ruuhkaiselle tielle, ellei ole aivan pakko. Kun lisäät uuden kaistan, ruuhkat vähenevät ja autoilusta tulee nyt nopeampaa sekä kätevämpää. Niinpä useampi alkaa tehdä sitä. Myös he, joiden ei ole pakko. Pian käsissä on kaistan verran leveämpi tie, joka on yhtä ruuhkainen kuin aikaisempi kapea tie.

[Itseään toteuttava kysyntä](https://fi.wikipedia.org/wiki/Itse%C3%A4%C3%A4n_toteuttava_kysynt%C3%A4), induced demand, on tunnettu vuosikymmenten ajan, mutta edelleen monet uskovat, että ruuhkat katoavat maagisesti lisäämällä yksi uusi kaista.

Tämä ei ole suinkaan ainut vuosikymmeniä toistunut väärinymmärrys. Homehtuneita ajatuksia joutuu ampumaan alas uudestaan ja uudestaan. Siksi keskustelu kaupunkisuunnittelun ympärillä osaa olla välillä niin pirun turhauttavaa.

### Hyviä muutoksia syntyy silti

Onneksi äänekäs vähemmistö, menetyksistä valittajat ja vanhojen homehtuneiden argumenttien toistajat eivät läheskään aina voita. Usein tuntuu, että ratkaisevassa roolissa on päättäjien poliittinen selkäranka. Jos heillä on kykyä nähdä tulevaisuuden todelliset hyödyt ja ohittaa toistuvat valitukset, tuloksena syntyy helposti hyviä muutoksia.

Yhteistä näille muutoksille on se, että ne jäävät pysyviksi, koska paikalliset asukkaat, iso enemmistö, ei halua palata enää vanhaan. Kun hyödyt konkretisoituvat, ne on helppo nähdä.

Muutokset tuovat itselleni mieleen sen, kun Suomessa kiellettiin tupakointi baareissa ja julkisissa tiloissa. Siitäkin tuli hirveä itku. Jotkut ajattelivat, että kyseessä on jonkinlainen ihmisoikeusrikos. Baarit menevät konkurssiin, eikä kukaan käy enää klubeilla. Kun tilannetta katsoo nyt, ajatus siitä, että palaisimme vanhaan, tuntuu lähinnä naurettavalta. Menneet argumentit tuntuvat vähintään yhtä naurettavilta.

Podcastissa käsiteltiin Tukholman ruuhkamaksuja, joita vastustettiin ankarasti. Jopa mielipidemittaukset enteilivät varsin tuntuvaa vastustusta. Nykyään harva haluaisi palata entiseen ja ruuhkamaksut ymmärretään hyväksi asiaksi. Itse asiassa ruuhkamaksut toistuvat lähes aina samanlaisena: niitä vastustetaan ensin äänekkäästi, mutta kun ne otetaan käyttöön, juuri kukaan ei niistä halua luopua. Ruuhkamaksut ovat lähtökohtaisesti hyvää asia ja toimiva systeemi.

Silti, kun Helsinkiin kaavaillaan ruuhkamaksuja, sama vastustus toistuu taas. Argumentitkin ovat samat. Vaikka Tampereen ratikan menestys nähtiin, Vantaalla uuden ratikan rakentamista vastustettiin ankarasti. Valitus oli sama, kuten myös argumentit.

Vaikka tämä hölmöily tekee kaupunkisuunnittelusta turhauttavaa, onnistumiset luovat toivoa. Mikäli haluat oikeasti mukavampaa, kestävämpää, vihreämpää ja hiljaisempaa ympäristö, tee se näkyväksi. Sano se ääneen. Osallistu kaupungin tilaisuuksiin ja vastaa kyselyihin, joihin osallistuminen netissä on vaivatonta. On tärkeää, että päättäjät näkevät sen enemmistön, joka haluaa muutosta.

Monet ajattelevat olevansa vähemmistöä, koska ainoastaan vastustajat pitävät meteliä, mutta se ei pidä paikkaansa. Suurin osa ihmisistä haluaa asua mukavassa ympäristössä. Valittajat ja vastustajat ovat usein se vähemmistö.

Muutoksissa on aina voittajia ja häviäjiä. Hyvissä muutoksissa voittajia on mahdollisimman paljon ja häviäjiä mahdollisimman vähän. Hyvissä suunnitelmissa häviäjien kohtaama haitta pyritään minimoimaan erilaisin keinoin. Tästä lähtökohdasta kaupunkisuunnittelun päätöksiä pitäisi tehdä. Ei fiilispohjalta tai priorisoiden niitä, jotka valittavat kovimmalla äänellä.