---
title: "Somehaaste"
description: "Otsikolla en tarkoita sosiaalisessa mediassa kiertävää turhaa haastetta, vaan sitä, että some itsessään on minulle haaste."
date: 2024-11-15T12:30:00+0200
draft: false
slug: somehaaste
aiheet:
    - tekniikka
    - hyvinvointi
resources:
    - name: cover
      src: cover.jpg
      title: "Sotkuisella grunge-tyylillä tehtyjä sosiaalisen median kuvakkeita. Kuva: Webtreats"
---
Otsikolla en tarkoita sosiaalisessa mediassa kiertävää turhaa haastetta, vaan sitä, että some itsessään on minulle haaste.

<!--more-->

Oman Internet-historiani varhaisin käyttämäni "sosiaalinen media" oli [Usenet](https://fi.wikipedia.org/wiki/Usenet) eli uutisryhmät. Se oli ensimmäinen kokemukseni siitä, mitä seuraa, kun suuri määrä ihmisiä saa rajattoman oikeuden huutaa eetteriin.

Nykyiseen someen verrattuna siinä oli kuitenkin yksi suuri ero: uutisryhmät toimivat aihealueittain. Pystyin siis ainakin teoriassa seuraamaan keskusteluja itselleni kiinnostavista aiheista. Huomasin kuitenkin jo silloin, kuinka raskaaksi keskustelujen seuraaminen kävi tästä rajoituksesta huolimatta.

Uutisryhmien jälkeen erilaisia somealustoja on tullut ja mennyt. Erityisesti mennyt, sillä olen yksi kerrallaan poistunut jokaisesta. Jokainen niistä on tuonut jotain hyvää. Ongelma on ollut siinä, että ne ovat tuoneet enemmän huonoa.

Viimeisin kokeiluni on Mastodon ja laajemmin Fediverse. [Vuosikirjoituksessa]({{< ref "/blogi/2024/2024-07-25-vuosi-mastodonissa/" >}}) pureuduin tarkemmin sen hyviin ja huonoihin puoliin. Sittemmin olen havainnut, että palvelun - jos siitä sellaisena voi puhua - negatiivisuus käy minulle liian raskaaksi.

Oman kokemukseni mukaan kaikki kirjoitettu sosiaalinen media täyttyy sisällöstä, joka kauhistelee, korostaa kriisejä, ryntää massaraivoihin, osoittelee epäkohtia, muistuttaa epäonnistumisista ja keskittyy negatiiviseen. Vaikuttaa siltä, että kun ihmiset saavat rajoittamattoman mahdollisuuden huutaa eetteriin, he päättävät huutaa kaikesta siitä, mikä maailmassa ja elämässä on väärin. Ei siitä, mikä on oikein.

Ymmärrän tietenkin hyvän ajatuksen toiminnan taustalla. Asioiden korjaaminen on tärkeää. Minulle henkilökohtaisesti sitä on kuitenkin liikaa. Se saa minut voimaan huonosti. Pahinta on, että minusta tulee samanlainen huutaja. En pidä itsestäni siinä tilassa.

Päätin ottaa etäisyyttä Fediverseen. Katselen hetken aikaa, että mitä asioita jään sieltä kaipaamaan. Vai jäänkö mitään. Etäisyyden ottaminen tarkoittaa tässä tapauksessa sitä, että saatan postailla sinne välillä jotain ja vastailla kommentteihin, mutta en keskity lukemaan sisältöä.

Aikaisempiin some-alustoihin verrattuna Fediversellä on yksi piirre, joka erottaa sen muista: se on aidosti avoin. Tämä mahdollistaa erilaisia tapoja hyödyntää sitä.

Yksi vaihtoehto on se, että lakkaan ajattelemasta Fediverseä Twitter-kloonina. Voisin nojata vahvemmin [POSSE](https://indieweb.org/POSSE)-ajatukseen ja lisätä kotisivuille erillisen mikroblogiosion. Sen sisällön voisi synkata automaattisesti Fediverseen. Tarvittaessa Fediversen puolelle tulleet kommentit voisi tuoda osaksi kotisivuja.

Tässä kuviossa Fediverse ei olisi palvelu, jota käytän itse. Se toimisi lähinnä tunnelina, joka kulkee kaiken negatiivisuden alla. Minun tuottama ja minua koskettava sisältö pääsisi kulkemaan sen tunnelin kautta molempiin suuntiin.

Kaiken negatiivisuuden kaverina Fediversessä on tietenkin paljon hauskaa, kiinnostavaa ja inspiroivaa sisältöä. Sitä en tunnelin läpi näkisi. Alan olla kuitenkin aika vakuuttunut siitä, että sopivan sisällön suodattaminen ongelma, johon ei ole ratkaisua. Se ei ole tekninen ongelma. Se kumpuaa ihmisistä. Minusta ja kaikista muista.

En vaan taida olla yhteensopiva sosiaalisen median kanssa.