---
title: Kokemuksia ensimmäiseltä interrail-matkalta
description: "Kotiuduin juuri elämäni ensimmäiseltä interrail-matkalta. Kuljin matkan aikana 4793 kilometriä 38:lla eri junalla. Matka opetti kaikenlaista ja samalla se muutti käsitystäni junamatkailusta."
date: 2024-09-15T17:30:10+0300
lastmod: 2024-09-15T17:30:10+0300
draft: false
slug: kokemuksia-ensimmaiselta-interrail-matkalta
aiheet:
    - matkailu
sarjat:
    - "Interrail-kokemuksia"
resources:
    - name: cover
      src: cover.jpg
      title: "Näkymä sveitsiläien junan vaunuun. Vasemmalla on yksittäisiä penkkejä, oikealla tuplapenkit. Vaunussa on muutamia matkustajia. Vaunun ikkunat ovat suuret ja ikkunoita on myös katossa, jotta matkustajat voivat ihastella korkeita vuoria."
      params:
        caption: "Tältä näytti yksi Sveitsin junista. Tilavat istuimet sekä suuret ikkunat tekivät vuoristomaisemissa matkustamisesta nautinnollista."
---
Kotiuduin juuri elämäni ensimmäiseltä interrail-matkalta. Kuljin matkan aikana 4793 kilometriä 38:lla eri junalla. Matka opetti kaikenlaista ja samalla se muutti käsitystäni junamatkailusta. Tämä on kirjoitussarjan ensimmäinen osa, jossa käyn läpi omia havaintoja yleisellä tasolla.

<!--more-->

{{<cover>}}

Kirjoitin matkan suunnitteluvaiheessa [ensimmäisistä vastoinkäymisistä]({{< ref "/blogi/2024/2024-04-28-interrail-vastoinkaymiset" >}}). Samaan aikaan puolisoni luki minulle toistuvasti ääneen somessa kirjoitetuista kauhutarinoista. Mielikuvani tulevasta matkasta eivät olleet välttämättä kovin positiivisia, vaikka odotinkin matkaa suurella innolla.

Näin jälkeenpäin on todettava, että kuvitellut hankaluudet eivät koskaan toteutuneet ja matka oli paljon mukavampi ja helpompi, kuin mitä osasin odottaa. Täysin emme vastoinkäymisiltä kuitenkaan välttyneet, mutta ne eivät liittyneet tapaan jolla matkustimme.

### Junamatkailu vaatii aikaa
Olin ankkuroinut itseni vahvasti lentomatkailuun. Kun Keski-Eurooppaan lentää parissa tunnissa ja junalla sama väli voi viedä pari vuorokautta, sitä tuli väkisinkin miettineeksi junamatkailun järkevyyttä. Kuvittelin, että matkat olisivat raskaita, puuduttavia ja tuntuisivat pieneltä ikuisuudelta. Todellisuus oli täysin päivänvastainen. Junalla tehdyt matkat olivat kevyitä, rentoja ja ne tuntuivat paljon lyhyemmiltä kuin mitä oikeasti olivat.

Lentomatkailun marinoimille aivoille tärkeintä on muuttaa suhtautumista siirtymiin. Et voi ajatella, että pelkkä perillä oleminen on matkailua. Sinun on suhtauduttava matkaan samalla tavalla kuin ihmiset, jotka haaveilevat klassisesta autolla tehtävästä Route 66 -matkasta. He ovat valmiita istumaan tuntikausia autossa, koska se on merkittävä osa matkaa. Kaikki ne ikkunan edessä vilisevät maisemat kuuluvat elämykseen, eikä niitä pidä ohittaa jonkinlaisena pakollisena pahana.

Iso ero Route 66:een on kuitenkin se, ettei sinun tarvitse nähdä ajamisen vaivaa. Jos nukuttaa, voit nukkua. Jos haluat puuhastella kännykällä tai läppärillä, se on mahdollista. Juna kulkee riippumatta siitä mitä sinä teet. Monissa junissa on myös ravintolavaunut, joten nälän takia ei tarvitse pysähtyä. Vaikka sinulla ei olisi nälkä, voit silti mennä viettämään aikaa ravintolavaunuun ja nauttia vaikka lasillisen viiniä.

Junissa on reilusti tilaa ja mukavat penkit. Sinun ei tarvitse hengittää kierrätettyä, kuivaa lentokoneilmaa tai kärsiä painevaihtelun aiheuttamasta huonosta olosta. Vessoja riittää. Voit hakea ruoka juuri silloin kun haluat. Junat ovat hiljaisia ja kulkevat tasaisesti. Asemilla ei ole turvatarkastuksia, läpivalaisuja tai check-inejä. Kävelet vaan asemalle ja hyppäät kyytiin. Kaikki tämä yhdistettynä matkustamisen helppouteen tekevät junamatkoista nopean tuntuisia, vaikka ne veisivätkin aikaa.

### Lippujen varaamisessa on omat temppunsa
Lentomatkailussa lippujen varaaminen on vaivatonta. Lähes aina liput voi ostaa yhdestä paikasta eikä lentoyhtiöistä tarvitse juuri välittää. Lipun myyjä on isolta osin vastuussa myymästään matkasta.

Tämä ei ikävä kyllä toteudu junamatkailussa. Tämä ei kuitenkaan tarkoita, että lippujen hankkiminen olisi erityisen vaikeaa, mutta se vaatii pientä selvittelyä. Ihmisten kauhukertomukset ovat ainakin tämän matkan perusteella isolta osin liioiteltuja.

Suurin haaste tulee siitä, että joka maassa on omat varausjärjestelmänsä. Tärkeintä on siis selvittää, että minkä palvelun kautta liput saa ostettua ja aikataulut selvitettyä. Tämä on niinkin vaikeaa kuin kirjoittaa hakukoneeseen "KOHDEMAA railway tickets". Ei se ole sen vaikeampaa.

Meidän matkalla käytimme Ruotsissa [SJ:tä](https://www.sj.se), Saksassa [DB:tä](https://int.bahn.de/en/), Sveitsissä [SBB:tä](https://www.sbb.ch/en), Itävallassa [ÖBB:tä](https://fahrplan.oebb.at/webapp) ja Tšekissä [CD:tä](https://www.cd.cz/). Maiden sisällä lippujen ostaminen oli aivan naurettavan helppoa. Kun sinulla on interrail-lippu, sinun tarvitsee tehdä vain paikkavaraus. Monilla junareiteillä edes se ei ole tarpeen, joten voit vaan hypätä junaan ilman minkäänlaista varausta.

Pientä pään raapimista aiheuttivat rajat ylittävät matkat. Erityisesti Saksa-Tšekki -siirtymä hämmensi meitä, kunnes tajusimme, että meidän olisi varattava Saksan osuus DB:n kautta ja Tšekin osuus CD:n kautta. Eri varauspalveluiden hienoinen sekavuus oli haaste lähinnä ensimmäisellä kerralla. Kun varausjärjestelmää oli kerran käyttänyt, koimme ne varsin helpoksi. Joskin se on sanottava, että käytettävyyden osalta kaikki palvelut ja mobiilisovellukset eivät ole samalla viivalla.

### Suunnitelmia ja niiden puutteita
Matkan alkumatka meillä oli suunniteltu ensimmäiseen oikeaan kohteeseen asti. Tämä kohde oli Saksan viinialueella sijaitseva Rüdesheim am Rhein. Siitä eteenpäin matkakohteet tuli suunniteltua yleensä edellisenä päivänä. Meidän kohdalla tämä onnistui hienosti.

Junassa oli aina tilaa ja saimme varattua itsellemme paikat. Tiedämme kuitenkin muiden kokemuksista, että suosituimmat junareitit voivat olla täyteen buukattuja tiettyyn aikaan vuodesta. Kannattaa siis olla tämän suhteen hereillä.

Meillä oli alun perin ajatus, että kävisimme myös Italiassa, mutta jätimme sen pois huonon sään takia. Juuri tämä on avoimen matkan hieno puoli. Se on seikkailu, jossa voit muuttaa mieltäsi ja reagoida yllätyksiin. Junat sopivat tällaiseen reissaamiseen loistavasti! Oma suositukseni onkin, että jos lähdet reissaamaan Eurooppaan junalla, älä tee sitä kaikista vilkkaimpaan aikaan, mutta lähde matkaan ilman tarkkoja suunnitelmia.

### Sveitsin hinnat yllättivät
Olin etukäteen varautunut siihen, että Sveitsi on kallis maa. Varautumisesta huolimatta maan hintataso pääsi yllättämään.

Yksi hulluimmista yllätyksistä tuli Interlakenissa. Ajatuksenamme oli löytää jotain huokeaa ruokaa. Bongasimme kadun varrelta varsin vaatimattoman näköisen intialaisen ravintolan ja menimme sinne. Söimme kumpikin hyvin tyypilliset intialaiset annokset sekä limpparin ja mehun. Alkoholijuomia tai jälkkäreitä emme tilanneet, mutta kun lasku tuli pöytään, se oli yli 100 euroa. Suomessa tuollaisesta ateriasta selviää yleensä 30-50 eurolla.

Juttelimme matkan aikana muutaman muun reissaajan kanssa ja kaikkia yhdisti se, että Sveitsin hintataso pääsi yllättämään odotuksista huolimatta. Eikä tämä koskenut pelkästään ruokaa, vaan myös majapaikat olivat suolaisen hintaisia. Sveitsin halvin majapaikkamme oli Veveyssä oleva huoneistohotelli, jossa ei ollut ravintolaa tai henkilökuntaa. Kyseessä oli varsin vaatimaton, mutta siisti huone ilman mitään muita palveluita. Silläkin oli hintaa lähes 130 euroa yöltä. Sveitsiin ei siis kannata matkustaa ihan pikkurahalla, ellet tiedä mitä olet tekemässä.

Tarkoituksenamme oli olla Sveitsissä pidempään, mutta matkabudjetti alkoi kuihtua sellaisella vauhdilla, että siirryimme suunniteltua aikaisemmin Itävallan puolelle.

### Vastoinkäymiset
Matkan ainut suurempi vastoinkäyminen oli sairastuminen. Puolisoni sairastui heti matkan alkuvaiheella, mutta hänen tapauksessaan se oli lähinnä pientä tukkoisuutta. Hän kuitenkin tartutti saman taudin minuun ja se vei minut lähes sänkypotilaaksi.

Päädyin niin huonoon kuntoon, että joudun käymään lääkärissä Veveyssä, Sveitsissä. Sain siellä pientä apua oireisiin, mutta varsinainen sairaus ei luovuttanut. Ilmeisesti kyse oli jonkinlaisesta bakteeri- tai virustulehduksesta, joka levisi kurkkuun ja ruokatorveen. Pahimpana oireena oli aivan järkyttävä kipu, joka teki syömisestä, juomisesta ja nukkumisesta lähes mahdotonta.

Lopulta minun oli mentävä uudelleen lääkäriin pienessä sveitsiläiskylässä nimeltään Disentis/Mustér. Ärhäkän antibioottikuurin ja kovempien särkylääkkeiden jälkeen i hellittää, mutta lievemmät oireet jatkuivat lähes kotiinpaluupäivään asti. Kolmen viikon reissusta olin lähes kaksi viikkoa joko ihan hirvittävässä yskässä tai taistelin kurkun sekä ruokatorven kivun kanssa.

Olin odottanut Sveitsiä kaikista eniten sen huikeiden maisemien takia. Olisin halunnut nähdä siellä luontoa, tehdä juoksulenkkejä ja pyöräillä, mutta käytännössä kykenin olemaan aktiivisempi vain yhtenä päivänä. Muuten maisemia tuli katseltua lähinnä junan ikkunasta tai majapaikan kotikulmilta. Juoksuvaatteet kulkivat koko reissun mukana, mutta en koskaan päässyt käyttämään niitä.

Positiivista oli kuitenkin se, että Sveitsissä lääkäriin pääseminen oli varsin vaivatonta ja vakuutusyhtiö korvasi kulut. Tylsää silti, että niin suuri siivu reissusta meni omalta osalta puolivaloilla.

### Mukava kokemus
Sairastumisesta huolimatta interrail-matkailu yllätti positiivisesti. Junalla matkustaminen on rentouttava ja vaivaton tapa matkustaa ja siitä puuttuu kaikki lento- ja automatkustamisen ärsytykset. Ainakin vielä toistaiseksi se vaatii pientä oma-aloitteisuutta ja selvittelyä, mutta se ei ole niin vaikeaa mitä joidenkin nettikirjoittelujen perusteella voisi kuvitella.

Itselleni junamatkojen parasta antia olivat mahdollisuus omaan puuhasteluun sekä maisemien katselu. Minulla oli mukana kirja sekä kuulokkeet, mutta en lukenut tai kuunnellut koko matkan aikana yhtään kertaan. Junamatkat hurahtivat joko omia juttuja kirjoitellessa tai maisemia ihastellessa. Varmaa olen, että tulen jatkossakin matkustamaan junalla.

Matkan ikävin kokemus oli odotetusti Tukholmaan menevä ja sieltä lähtevä lautta. Sen lisäksi, että se oli tylsä kokemus ja teki matkan tekemisestä ärsyttävän kömpelöä sekä hidasta, se [ei välttämättä ole erityisen ekologistakaan](https://yle.fi/a/3-11226019). Harmillisesti Suomi on täällä Pohjolan perukoilla, joten jos täältä haluaa Keski-Eurooppaan, vaihtoehtoja ei kauheasti ole. Meidän matkasta neljä päivää meni siihen, että pääsimme Helsingistä Hampuriin ja takaisin. Sen saman matkan pääsisi lentämällä neljässä tunnissa, joten en ihmettele, että monet reilaajat lentävät ensin Keski-Eurooppaan ja aloittavat junamatkansa sieltä.

Matka nosti joitakin ajatuksia, joista yritän kirjoittaa ihan kokonaan erilliset jutut. Lisäsin kuitenkin blogiin jo nyt kirjoitussarjoille, jotta samaan kokonaisuuteen liittyvät jutut olisi helppo löytää. Muista kirjoituksia odotellessa voit käydä vilkaisemassa päivitetyn [Interrail 2024]({{< ref "/muuta/matkat/interrail-2024" >}}) -sivun, jonne olen koostanut tarkempia tietoja reitistä, majoituksista, budjetista ja matkatavaroista.







