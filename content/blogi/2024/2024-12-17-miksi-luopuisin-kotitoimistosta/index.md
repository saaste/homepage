---
title: "Miksi luopuisin kotitoimistosta?"
description: "Luin tänään Tuija Siltamäen kolumnin, jossa hän käsittelee yritysten tapaa rakentaa toimistoja ja houkutella työntekijöitä joutavuuksilla."
date: 2024-12-17T20:30:00+0200
lastmod: 2024-12-17T20:30:00+0200
draft: false
slug: miksi-luopuisin-kotitoimistosta
aiheet:
    - arki
    - hyvinvointi
resources:
    - name: cover
      src: cover.jpg
      title: "Työpöytä, jossa on näyttö, hiiri, näppäimistö sekä kaiutin. Hiiri ja näppäimistö ovat langattomat. Vasemmalla pöydän takana kulkee yksi johto, joka on kytketty läppäriin."
      params:
        caption: "Tylsä, väritön työpisteeni ja hiljainen huone. Juuri se, mitä tarvitsen töiden tekemiseen."
---
Luin tänään [Tuija Siltamäen kolumnin](https://yle.fi/a/74-20131661), jossa hän käsittelee yritysten tapaa rakentaa toimistoja ja houkutella työntekijöitä joutavuuksilla.

<!--more-->

{{<cover>}}

Kolumnissa hän kysyy: "Minkä tavoitteen toteutumisen tarkalleen ottaen estää se, että työntekijällä olisi oma paikka?"

Tekstissä pohditaan sitä, kuinka monissa toimistoissa kenelläkään ei ole enää omaa työpistettä. Aamut alkavat sillä, kun etsitään näppäimistöjä, hiiriä, virtalähteitä ja kytketään kaikki oheislaitteet sekä näytöt tietokoneeseen. Mitään omaa ei saa työpisteelle jättää, koska huomenna samalle paikalle voi tulla joku muu.

Samaan aikaan kun työpisteistä yritetään tehdä mahdollisimman epäkäytännöllisiä, työntekijöitä koetetaan houkutella toimistolle sirkushuvilla ja sillä, että sitä sisustetaan kuin kahvilaa. Työntekijöitä koitetaan houkutella toimistolle, ja samalla toimistosta tehdään mahdollisimman epämukava.

Vaikka Siltamäen kolumni sivuaakin monia omia ajatuksia ja havaintoja, jäin kolumnin luettuani miettimään yleisemmin sitä, että miksi ylipäätään menisin toimistolla.

### Kotitoimistossa kaikki on niin kuin pitää

Minulla on kotona täydelliset puitteet tehdä töitä. Minulla on hyvä työtuoli, sähköpöytä sekä iso näyttö. Ergonomia on kohdallaan ja olen saanut räätälöidä tämän itselleni sopivaksi. Miksi vaihtaisin tämän siihen, että saisin joka aamu temppuilla laitteiden kanssa?

Täällä on hiljaista, eikä kukaan tai mikään häiritse minua. Jos haluan tehdä töitä hiljaisuudessa, se onnistuu. Jos haluan kuunnella työn tekemiseen sopivaa musiikkia, sekin onnistuu. Miksi vaihtaisin tämän siihen, että saan häiriintyä jatkuvasti toisten pölinöistä ja mekaanisten näppäimistön käyttäjistä?

Kotikonttorissa kukaan ei tule keskeyttämään minua. Jos tarvitsen täydellistä keskittymistä, voin sammuttaa Slackit ja Teamsit. Voin reagoida toisten kysymyksiin silloin, kun se itselleni sopii. Miksi vaihtaisin tämän siihen, että joku tulee jatkuvasti tökkimään olkapäähän ja keskeyttämään työn tekemistä?

Kun herään aamulla, työmatkani on muutama metri. Voin laittaa kahvia kuppiin ja olen kirjaimellisesti viisi minuuttia heräämisestä sorvin ääressä. Miksi vaihtaisin tämän joka-aamuisiin työmatkoihin?

Kotitoimistossa minulla on aina vatsalleni sopivaa ruokaa. Voin syödä tuoretta ja terveellistä kotiruokaa, eikä siitä tarvitse maksaa itseään kipeäksi. Kun haluan syödä, ruokaa on tarjolla muutaman metrin päässä. Miksi vaihtaisin tämän siihen, että kuljettaisin joka päivä eväitä tai kävisin ravintolassa syömässä?

Kotona työskennellessä ruokatunti on helppo käyttää niin, että siinä oikeasti irtautuu töistä. Ottaa sapuskan nenän eteen, hyppää sohvalle ja katselee vaikka jotain videoita. Tai käy kävelemässä. Miksi vaihtaisin tämän siihen, että jokainen tauko tapahtuu työympäristössä tai työkavereiden seurassa?

Täällä minun ei tarvitse olla sosiaalinen. Kukaan ei tule kyselemään kahville tai muuhun sosialisointiin. Kun pidän kahvitauon, saan pitää sen yksin - juuri niin kuin haluan. Miksi vaihtaisin tämän siihen, että joutuisin joka päivä kuormittamaan itseäni viettämällä aikaa sosiaalisuutta vaativassa ympäristössä?

### En kaipaa toimistoon

Työskentelin vuosikaudet täysipäiväisesti toimistolla. Kyllä minä pärjäsin. Lopulta pääsin työnantajalle, joka mahdollisti hieman vapaamman työskentelyn. Aloin usein pitää perjantaisin etätyöpäiviä ja huomasin nopeasti, että ne olivat viikon tehokkaimpia päiviä. Voin myös itse paljon paremmin.

Sitten tuli koronapandemia, joka muutti kaiken. Minulla oli jo siinä kohtaa hyvät puitteet tehdä töitä kotona, joten se ei vaatinut minulta yhtään mitään. Piti vaan jäädä kotiin. Jo ensimmäisen parin viikon jälkeen tajusin, etten haluaisi enää koskaan palata entiseen.

En vaan kaivannut lainkaan niitä työmatkoja, jatkuvaa sosialisointia tai hetken mielijohteesta keksittyjä joutavia palavereita. En myöskään sitä, työpäivät menivät vastamelukuulokkeet päässä, koska se oli ainut tapa saada edes osa siitä hiljaisuudesta, jota tarvitsin.

Nykyään ainut syy käydä toimistolla on työkavereiden näkeminen. Se kuitenkin tarkoittaa sitä, että ne päivät ovat työtehon kannalta aivan onnettomia. Olen siitä outo, että töissä haluan tehdä töitä.

Joka kerta, kun käyn toimistolla, muistan, miksi työskentelen mieluummin kotona. Toimistoja tuntuvat aina dominoivan kaikista kovaäänisimmät ihmiset, joilla on suuri tarve olla tavalla tai toisella sosiaalinen.

Jos toimisto tarjoaisi oikeasti hyvät puitteet työn tekemiseen, saattaisin käydä siellä useammin. Siltikään en haluaisi luopua etätöistä. Toimisto ei omasta näkökulmasta tarjoa mitään niin hyödyllistä, että luopuisin kotona työskentelystä. Tässä on yksinkertaisesti niin paljon positiivisia piirteitä.