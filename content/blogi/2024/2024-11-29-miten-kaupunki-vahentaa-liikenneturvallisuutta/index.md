---
title: "Miten kaupunki vähentää liikenneturvallisuutta?"
description: "Helsingin jalankulkijat ry julkaisi mainion blogikirjoituksen Mellunkylän liikenneturvallisuusselvityksestä ja siitä, kuinka kaupunki voisi lisätä liikenneturvallisuutta. Kirjoituksesta inspiroituneena päätin kääntää kysymyksen päälaelleen."
date: 2024-11-29T08:45:00+0200
lastmod: 2024-11-29T08:45:00+0200
draft: false
slug: miten-kaupunki-vahentaa-liikenneturvallisuutta
aiheet:
    - urbanismi
resources:
    - name: cover
      src: cover.jpg
      title: "Suojatien edessä kuljellään oleva henkilöauto. Suojatien päälle on pysäköity kaksi ambulanssia. Niiden vieressä kävelee henkilö."
      params:
        caption: "Kuva: Guto Araki"
---
Helsingin jalankulkijat ry julkaisi mainion [blogikirjoituksen](https://jalankulkijat.fi/ajankohtaista/miten-kaupunki-lisaa-liikenneturvallisuutta/) Mellunkylän liikenneturvallisuusselvityksestä ja siitä, kuinka kaupunki voisi lisätä liikenneturvallisuutta. Kirjoituksesta inspiroituneena päätin kääntää kysymyksen päälaelleen.

<!--more-->

{{<cover>}}

Liikenneturvallisuuskeskustelua seuranneena olen kiinnittänyt huomiota siihen, että se pyörii usein erilaisten ulkoisten temppujen ympärillä. Keskustelussa pureudutaan yllättävän harvoin juurisyihin, jotka heikentävät turvallisuutta. Juuri tästä syystä ajattelin, että voisi olla hyvä miettiä, kuinka liikenneturvallisuutta vähennetään.

Mikäli kaupunki haluaa minimoida liikenneturvallisuuden, paras tapa on autoilun lisääminen. Mikään ei ole tuhonnut liikenneturvallisuutta kuluneen sadan vuoden aikana niin kuin autot ja erityisesti yksityisautoilu.

[Tuore selvitys](https://www.sciencedirect.com/science/article/pii/S0966692324000267) kertoo, että maailmanlaajuisesti joka 34. kuolema on autoilun aiheuttamaa. Autot tappavat 1,6 miljoonaa ihmistä joka vuosi. Ne ovat tappaneet niiden keksimisen jälkeen arviolta 60-80 miljoonaa ihmistä. Vakavasti loukkaantuneita ja koko loppuelämäksi vammautuneita on paljon enemmän.

Kaupunkien kannattaisi siis pitää huoli, että kaupunkia täytetään mahdollisimman paljon yksityisautoilulla. Autojen liikkuminen pitää sallia kaikkialla, jotta niiden synnyttämä turvallisuusuhka toteutuu joka puolella. Mikäli kaupunki haluaa optimoida autojen aiheuttamaa tuhoa, heidän kannattaa tehdä kaksi muutosta. 

Ensinnäkin kaikenlaiset autoilua koskevat nopeusrajoitukset kannattaa poistaa. Mitä nopeammin autoilijat liikkuvat, sitä enemmän he aiheuttavat vaaraa ja sitä suurempia ovat tuhot. Toisekseen kannattaa varmistaa, että mahdollisimman suuri osa autoista on suuria ja painavia. Kaupungin kannattaisi siis kannustaa erityisesti siihen, että ihmiset siirtyisivät katumaastureiden käyttäjiksi.

Syyt näihin muutoksiin tulevat suoraan fysiikasta. Mitä painavampi ja nopeampi ajoneuvo on, sitä enemmän törmäyksessä on energiaa ja sen myötä myös tuhoa. Lisäksi [lukuisat tutkimukset](https://www.researchgate.net/publication/371488294_An_Assessment_of_the_Relationship_Between_Speed_and_Road_Safety) osoittavat, että suurempi nopeus johtaa aina suurempaan määrään kolareita.

Tietenkin kaupunki voi tehdä monia muitakin pienempiä muutoksia. Ne voivat esimerkiksi suunnitella tiet niin, että kovaa ajaminen on helppoa ja vaivatonta. Kaikenlaiset esteet on myös hyvä raivata autoilijoiden tieltä. Autoilu pitää sallia myös siellä, missä on paljon jalankulkijoita ja pyöräilijöitä. Julkinen liikenne kannattaa minimoida. Tällä varmistetaan, että suojaamattomat tienkäyttäjät eivät siirtyisi turvallisempien kulkuvälineiden sisään ja mahdollisimman moni pysyisi yksityisautoilijana.

Kun ympäristöä suunnitellaan autoilun ehdolla, saadaan samalla lisättyä autoilukulttuuriin liittyvää ylimielisyyttä ja tunnetta siitä, että [tiet kuuluvat autoilijoille](https://acrs.org.au/wp-content/uploads/Study-Finds-Culture-of-Entitlement-Exists-Amongst-ACT-Motorists.pdf). Tämä muuttaa ihmisten tapaa kuljettaa autoa ja saa kuljettajat suhtautumaan muihin tienkäyttäjiin välinpitämättömästi. Näin turvallisuus vähenee entisestään.

Vaikka tällaisilla pienillä teoilla onkin varmasti vaikutusta, ne kalpenevat sen rinnalla, että ympäristössä maksimoidaan liikenneturvan heikentymisen juurisyy: autot.

Autoilun lisäämisellä kaupunki voi vähentää myös monia muita asioita. Näitä ovat esimerkiksi hiljaiset ja miellyttävät asuinympäristöt, päästöttömyys, terveyttä edistävät liikkumismuodot, tasa-arvo, lasten ja vanhusten mahdollisuus itsenäiseen liikkumiseen sekä tehokas maankäyttö. Koska autoilu ja sen vaatima infrastruktuuri on äärimmäisen kallista rakentaa ja ylläpitää, samalla saadaan heikennettyä kaupungin taloudellista tilannetta.

Pienillä tempuilla voidaan saada aikaan lukuisia vähennyksiä!
