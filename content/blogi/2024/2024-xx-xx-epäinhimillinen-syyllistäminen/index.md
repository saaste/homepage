---
title: "Epäinhimillinen syyllistäminen"
date: 2024-01-15T22:25:00+08:00
draft: true
slug: epainhimillinen-syyllistaminen
categories:
    - hyvinvointi
tags:
    - hyvinvointi
resources:
    - name: cover
      src: cover.jpg
      title: Otsalampun valaisema kapea metsäpolku. Polku on lumessa ja taivaalta sataa lisää lunta. Edessä juoksee juoksija mustassa juoksuasussa.
---

Mielenterveysongelmien kanssa taistelut ovat opettaneet, että me emme tiedä niitä taisteluja, joita toiset ihmiset käyvät elämässään. Tämä on muuttanut omalla kohdallani tapaa, jolla suhtaudun toisiin ihmisiin. Viime vuosina on tuntunut, että tämä ajatus on katomassa, etenkin Internetissä. Ihmisistä on tullut toisilleen kasvottomia.

<!--more-->

Näen aivan liian usein sitä, että ihmiset syyttelevät ja kritisoivat toisiaan milloin mistäkin. Vaikka kritiikki olisikin aiheellinen, se esitetään tavalla, joka poistaa kaikki harmaan sävyt ja inhimillisyyden keskustelusta. Kritiikki näyttäytyy ehdottomana ja sellaisena, ettei sitä voi kyseenalaistaa millään tasolla. Tällainen toisten ihmisten kohtelu näyttäytyy nykyään paitsi ylimielisenä pullisteluna, niin usein se aiheuttaa myös vastareaktion.

Ulkoisesta hymyilystä ja hyväntuulisuudesta huolimatta monilla ihmisillä on omia haasteita: kuollut lähisukulainen, paha mielenterveysongelma, työpaikan menettäminen, myrkyllinen parisuhde, vakava tai pitkäkestoinen sairaus tai ihan mitä tahansa muuta. Monilla ihmisillä on ongelmiin erilaisia selviytymistapoja ja aina ne eivät ole linjassa esitetyt kritiikin tai edes yleisesti hyvänä pidettyjen toimintamallien kanssa. Kun oma jaksaminen on koetuksella, monet säännöt lentävät ikkunasta pihalle. Sitä yrittää vaan selviytyä päivästä toiseen.

Olen itsekin kohdannut elämässäni tällaista kohtelua. Käytän esimerkkinä sitä, kuinka minua on välillä kutsuttu välinpitämättömäksi ja itsekkääksi juntiksi, koska en ole kasvissyöjä (tai vegaani). Etenkin Internetissä ihmiset osaavat olla todella ilkeitä ja heidän ajatusmallissaan minä olen vain maalitaulu, jota vastaan on ihan oikein hyökätä. Heidän mielestään olen ansainnut sen. Luonnollisestikaan nämä henkilöt eivät tunne minua tai tiedä minusta mitään, mutta se onkin se ongelma: heitä ei häiritse lainkaan se, että he sättivät henkilöä jota he eivät tunne yhtään. Päinvastoin, se tekee kritisoimisesta helppoa, koska ei tarvitse kohdata ihmistä ihmisenä tai liittää tilanteeseen mitään inhimillisiä tunteita.

Esimerkissä nämä ihmiset eivät tiedä, että minulla on kaikki halu syödä tavalla, joka on kestävää. En tarvitse siihen heidän kritiikkiään, koska motivaatio tulee ihan omista arvoista. He eivät tiedä, että minä olen jo poistanut ruokavaliosta vuosia sitten lähes kaiken lihan. He eivät tiedä, että kärsin erilaisista vatsaongelmista, jotka tekevät syömisestä haastavaa ihan ilman eettisiä rajoituksia. Heidän maailmassaan kaikki ovat yhtä terveitä kuin he ja tärkeintä on vain se, että voi kouluttaa itseään "huonompia" lyttäämällä heidät.

Yksi erityisen häiritsevä tämän ajattelutavan ilmenemismuodoista on välinpitämätön suhtautuminen menneeseen aikaan ja ihmisten kokemuksiin. Ehkä tämä on toistunut vuosikymmenestä toiseen, mutta erityisesti juuri tämä aika näyttää omiin silmiin saaneet ihmiset todella epäinhimilliseksi. Vaikka elämmekin monessa asiassa muutoksen aikaa, ihmiset tuntuvat unohtavan, että monet ihmiset ovat eläneet ison osan elämästään ennen niitä muutoksia. Tästä seuraa se, että kokonaisia ikäryhmiä leimataan vain sen takia, että he elävät niin kuin he ovat aina eläneet ja kokevat uudet muutokset vuosikymmenten jälkeen vaikeaksi.

Joku kirjoitti joskus, että meidän pitäisi suhtautua historiaan myötämielisesti, koska tulemme itsekin olemaan sitä. Sitä tuppasi etenkin nuorena ajattelemaan, että itse edustaa jonkinlaista edistyksellistä sukupolvea - ja jossain määrin näin varmasti olikin. Mutta niinpä vaan minunkin sukupolvesta on tullut jonkinlainen ivan ja pilkan kohde. Se kuolemattomuuden tunne ei kantanutkaan hautaan asti. Vaikka itselleni monien muutosten omaksuminen tulee varsin luontevasti, monille ikätovereitteni kohdalla näin ei ole.

Monet ihmiset eivät tee asioita siksi, että he olisivat ilkeitä tai välinpitämättömiä. He tekevät niitä siksi, että se on ollut heidän elämäänsä aina tähän hetkeen asti. Heidän koko arvomaailmansa on saattanut perustua kokonaan erilaisiin lähtökohtiin kun missä nyt olemme. Sitä on helppoa sanoa, että pitäisi muuttua, kun ei ole puolen elämän painoalastia kannettavana. Kun sen päälle yhdistää ihmisten henkilökohtaiset ongelmat, muutos ei välttämättä ole helppoa.

Yllä oleva ei tietenkään tarkoita, että tietyt muutokset eivät olisi hyviä tai että niitä ei pitäis ajaa. Monet nykyajan polttavat aiheet ovat tärkeitä ja muutokset ajamisen arvoisia. En kuitenkaan ole sen puolella, että kommentti- ja somesoturit ovat muutosten nimissä tylyttämässä muita ihmisiä ja haukkumassa tai vähättelemässä heitä tai ryhmää, jota he heidän mielestään edustavat. Jopa minun on välillä vaikea ymmärtää itseäni vanhempien ihmisten tapaa toimia, mutta koitan pitää mielessä, että heidän ikäpolvelleen se oli se oikea tapa toimia.

Me emme tiedä mistä lähtökohdista muut ihmiset tulevat emmekä tiedä heidän taisteluitaan. Se on hyvä pitää mielessä.
