---
title: "Kirja-arvostelu: Uinuva solu"
description: "Luin eilen loppuun Eerika Hämeranta -sarjan neljännen ja samalla viimeisen osan. Toivoin edellisen kirjan jälkeen, että Tiina Raevaara palaisi tiedelähtöiseen tarinankerrontaan, ja sen toiveen kirja täytti. Samalla siinä oli jotain muista osista poikkeavaa. Arvostelu paljastaa yksityiskohtia aikaisemmista osista, joten jos halua säästyä niiden juonipaljastuksilta, kannattaa lopettaa lukeminen tähän."
date: 2024-04-24T09:17:00+03:00
draft: false
slug: uinuva-solu
aiheet:
    - kirjat
resources:
    - name: cover
      src: cover.jpg
      title: Uinuvan solun kansi, jossa suuri väkijoukko Helsingin rautatieaseman edustalla. Taivaalla leijuu palloilla, jotka muistuttavat soluja tai viruksia.
---

Luin eilen loppuun Eerika Hämeranta -sarjan neljännen ja samalla viimeisen osan. Toivoin edellisen kirjan jälkeen, että Tiina Raevaara palaisi tiedelähtöiseen tarinankerrontaan, ja sen toiveen kirja täytti. Samalla siinä oli jotain muista osista poikkeavaa.

Arvostelu paljastaa yksityiskohtia aikaisemmista osista, joten jos halua säästyä niiden juonipaljastuksilta, kannattaa lopettaa lukeminen tähän.

<!--more-->

{{<cover>}}

### Tarina
**Eerika** viettää tavallista arkea tyttärensä **Tuulikin** kanssa. **Panu** asuu samassa asunnossa, mutta on usein viikkokausia poissa työkomennusten takia.

Eerika on halunnut jättää menneet tapahtumat taakseen ja rakentaa leppoisaa arkea, mutta Venäjän aloittama hyökkäys Ukrainaan on tehnyt siitä vaikeaa. Sodan pelko on tullut ajatuksiin. Myös parin vuoden takainen koronapandemia on jättänyt jälkensä ihmisten mieliin.

Eerikan ja Tuulikin kanssa samaan lähijunaan nousee nainen, joka on jonkinlaisen taudin turmelema. Matkustajan kasvot ovat turvonneet ja täynnä paiseita. Henkilö ei kykene enää puhumaan, hän kouristelee ja on silmin nähden kovissa tuskissa.

Nainen aiheuttaa junassa pienen paniikin, mutta Eerika pyrkii olemaan tilanteessa jotenkin hyödyksi ja auttamaan. Apu ei tule ajoissa ja matkustaja kuolee.

Eerika ja Tuulikki joutuvat karanteeniin, sillä käy ilmi, että nainen kuoli virukseen, joka luultiin tuhotuksi vuosikymmeniä sitten. Sitä pitäisi olla olemassa enää tutkimuskäytössä kahdesta laboratoriosta: USA:ssa ja Venäjällä. Pian selviää, että myös Ukrainassa on havaittu samanlaisia tartuntoja.

Kaikki viittaa biologiseen sodankäyntiin ja sormi osoittaa Venäjälle. Eerikan elämään ilmestyy hänen vanha opiskelukaverinsa **Mikael**. Hän johtaa sisäministeriön tutkimusryhmää, jonka tehtävänä on selvittää biologiseen sodankäyntiin viittaavia tapahtumia. Eerika oppii, että useat viimeaikaiset kuolemat ovat jotain ihan muuta, kuin mitä uutiset antoivat ymmärtää.

Mikael pyytää Eerikaa avukseen. Hän tarvitsee henkilön, joka kykenee uskottavasti työskentelemään heidän tutkimuslaboratiossaan. Se ei kuitenkaan olisi Eerikan ensisijainen tehtävä. Hänen toimisi eräänlaisena vakoojana, sillä Mikael epäilee, että viimeaikojen tartunnat eivät välttämättä olisikaan peräisin Venäjältä, vaan heidän omasta laboratoriosta.

Mielessään hän kieltäytyy samoin tein, mutta kun uhrimäärä jatkaa kasvuaan, hän ei voi seistä toimettomana. Niinpä Eerika suostuu ja tutustuu samalla Mikaelin pitkäaikaiseen ystävään ja yhteistyökumppaniin **Aareen**, sekä muuhun työryhmään.

Pian Eerika löytää itsensä osana kansainvälistä peliä, jossa panoksena on paitsi hänen ja Tuulikin henki, niin myös Suomen ja koko maailman turvallisuus. Tapahtumien aikana Eerikalle selviää, ettei hän välttämättä päätynyt mukaan sattumien seurauksena. Osa tapahtumista tuntuu suoraan liittyvän myös häneen ja hänen historiaansa.

### Tiedettä, sotaa ja tunteita

Olin innoissani siitä, että Uinuva solu palaa ensimmäisen kirjan tyyliin. Se hyödyntää sekä Raevaaran, että päähenkilön tiedetuntemusta. Se on ollut se erityispiirre, josta olen pitänyt ja joka on tehnyt Raevaaran kirjoista poikkeuksellisia. Vaikka en ymmärrä mitään geeni- ja virustutkimuksesta, jostain syystä tämä tiedepuoli vetää minua puoleensa.

Uinuva solu ammentaa paljon todellisen maailman tapahtumista. Se ei ole puhdas fiktio kuten aikaisemmat osat. Kirja kuvailee vaihtoehtoisen nykyhetken, jossa pandemia ja Ukrainan sota ovat vieneet Suomea ja ihmisten mieliä todellisuutta synkempään suuntaan.

Kirja pyörittelee tunteita ja ajatuksia, joita minunkin päässä on pyörinyt pandemiaan ja sotaan liittyen. Ehkä juuri tästä syystä lukeminen ei joka hetki ollut rentouttava kokemus. Pakenen kirjoihin todellisuutta, mutta tämän kirjan kohdalla se oli vaikeaa. 

Hetkittäin minulle tuli olo, että kirja on Raevaaran terapiaväline, jonka sivuille hän on purkanut omia pelkojaan, ajatuksiaan ja turhautumistaan. Se ottaa kantaa lähivuosien tapahtumiin. Se ei ole huono asia, mutta kirjan tyyli poikkeaa aikaisemmista osista.

Tuttuun tapaan Raevaara ei aikaile toiminnan kanssa. Uinuva solu alkaa upeasti ja lähtöasetelma on hurjan jännittävä. Eerikan päänsisäinen ääni toimii kertojana, mutta jos aikaisemmat osat hyödynsivät sitä ympäristön rakentamiseen, nyt se keskittyy isolta osin Eerikan omien ajatusten, tunteiden ja epäröintien kuvailuun.

Tarina pysyy jännittävänä kirjan puoliväliin asti, mutta sen jälkeen minulle alkoi tulla olo, että kirjailija on saattanut haukata liian suuren palan purtavaksi.

Juoni alkaa selvitä Eerikan lähes yliluonnollisen päättelyn ansiosta. Juuri mitään todisteita ei ole, mutta Eerikan mielikuvitus täyttää sujuvasti aukot. Myös tarinan muut hahmot aina keskusrikospoliisin tutkijoihin asti uskovat Eerikaa ilman mitään selkeää näyttöä yhtään mistään. Näiltä osin juoni tuntui keskeneräiseltä.

Loppua kohti tarinan vauhti kiihtyy ja tapahtumat muuttuvat todella intensiiviseksi. Hetkittäin minun oli todella vaikea laskea kirjaa käsistäni. Harmillisesti se muuttuu samalla aika epäuskottavaksi.

Oli kiinnostavaa lukea vaihtoehtoisesta todellisuudesta, joka tapahtuu itselle tutuissa ympäristöissä, mutta ehkä juuri tästä syystä minun oli vaikea niellä sitä kaikkea. Raevaara oikoo liian paljon eivätkä tapahtumat etene tavalla, joka tuntuisi uskottavalta. Etenkin pandemian itse kokeneena en vaan pystynyt pureskelemaan tiettyjä asioita.

Olen pitänyt Raevaaran tavasta päättää kirjat tyydyttävällä tavalla. Lopun ei tarvitse olla onnellinen ja se saa jättää asioita myös lukijan pohdittavaksi, kunhan se vastaa esittämiinsä isoihin kysymyksiin. Ikävä kyllä tämän kirjan kohdalla Raevaara epäonnistuu aika täydellisesti.

Kirja ei vastaa juuri mihinkään esittämäänsä kysymykseen. Asiat vain tapahtuvat ja sitten ne loppuvat. Jäin viimeisen sivun kohdalla haavi auki ihmettelemään, että tässäkö tämä nyt oli.

### Henkilöt
Uinuva solu pyörii isolta osin kolmen henkilön ympärillä: Eerikan, Mikaelin ja Aaren. Pidin siitä, ettei tarina tarvitse toimiakseen montaa ihmistä. Päähenkilöiden rinnalla on tietenkin läjä sivuhahmoja, mutta ne myös pysyvät sivuhahmoina - hyvä niin.

Mikael ja Aare ovat molemmat hyvin kirjoitettuja ja kiinnostavia persoonia. He ovat mukavan erilaisia ja tuovat kerrontaan raikkaan tuulahduksen. Unelmia maalaileva, optimistinen Mikael ja jäyhä, jalat maassa elävä Aare toimivat hienosti vastakohtina, jotka vetävät toisiaan puoleensa.

Kaksikon historia olikin yksi kirjan kiinnostavimmista sivutarinoista, enkä olisi harmitellut yhtään, jos kirjailija olisi hyödyntänyt sitä vieläkin enemmän. Kirjan koskettavimmat kohdat löytyvät juuri Mikaelin ja Aaren historiasta. Aloin oikeasti välittää kummastakin.

Eerika on oma tuttu itsensä: ajattelee ensin yhtä ja tekee sitten jotain ihan muuta, jotta joutuisi varmasti pulaan. Tämä piirre on ärsyttänyt minua ensimmäisestä kirjasta alkaen. Eerika on välittävä ja sympaattinen henkilö, jossa on paljon samaistuttavaa ja josta haluaisin pitää, mutta lähes lapsenomainen epäloogisuus turhauttaa.

Kirjan loppupuolella mukaan tuleva poliisihenkilö nousi mukavalla tavalla muiden sivuhahmojen yläpuolelle. Hän toi tarinaan sen kaipaamaa määrätietoisuutta, loogisuutta ja järkeä. Hän kantoi suurta vastuuta epätoivoisessa tilanteessa, jossa kaikki tuntui kaatuvan päälle. Poliisissa oli jotain todella inhimillistä. Olisin halunnut tutustua hahmoon vieläkin paremmin.

Tuulikin tehtävä on tuttuun tapaan tuottaa lähinnä huolta Eerikalle. Mitään todellista merkitystä hänellä ei ole tarinan kannalta. Se alkoi tuntua kolmen edellisen kirjan jälkeen aika kuluneelta. Panu on lähes koko tarinan poissa, joten hänkin on lähinnä nimi, jota heitellään ilmoille Eerikan ajatuksissa.

Harmittaa, ettei Tuulikki ja Panu saa ansaitsemaansa roolia, sillä molemmat ovat kiinnostavia henkilöitä. Kirjasarja on opettanut, että he ovat tärkeitä ihmisiä Eerikan elämässä, mutta kumpikin näyttäytyy ainakin itselleni lähinnä vaivaa aiheuttavana riippakivenä.

### Yhteenveto
Eerika Hämeranta -kirjasarja on ollut minun mieleen. Olen viihtynyt jokaisen neljän kirjan parissa ja jokainen niistä on tarjonnut hyvän annoksen jännitystä.

Neljäs kirja ei ole poikkeus ja se on mielestäni selvästi parempi kuin kolmas osa. Vaikka juonessa onkin omat ongelmansa, ainoastaan tarinan loppu jäi aidosti harmittamaan. Kaksi ensimmäistä kirjaa ovat omat suosikkini.

En ole kirjailija, mutta neljän näin viihdyttävän kirjan kirjoittaminen tuntuu hienolta saavutukselta. Yksikään kirjoista ei ole huono, mutta minusta alkaa tuntua, että kirjasarja alkaa olla tiensä päässä. On ihan kiva siirtyä muiden kirjojen pariin.

Jos sarja kuitenkin saa jatkoa, toivon sen keskittyvän Tuulikin ympärille. Ensimmäisestä kirjasta asti vihjailtu epävarmuus Tuulikin tulevaisuudesta sekä hänen yhteytensä ensimmäisestä kirjasta tuttuun Kristiinaan on mysteeri, jolle näkisin mielelläni päätöksen. Se voisi olla hieno tapa päättää sarja ja sitoa tapahtumat ensimmäiseen kirjaan.

Panussa ja Kristiinassa on edelleen auki olevia epäselvyyksiä, joiden päälle voisi rakentaa intiimin jännitystarinan, joka ei nojaa maailmaa syleileviin katastrofeihin.
