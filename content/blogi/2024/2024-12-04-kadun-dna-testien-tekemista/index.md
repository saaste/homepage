---
title: "Kadun DNA-testien tekemistä"
description: "Muutaman viimeisen vuoden aikana olen pyrkinyt panostamaan online-yksityisyyteen. Olenkin saanut poistettua paljon yksityistä tietoa, mutta yksi virhe kalvaa minua edelleen muita enemmän: DNA-testin tekeminen."
date: 2024-12-04T07:15:00+0200
lastmod: 2024-12-04T07:15:00+0200
draft: false
slug: kadun-dna-testien-tekemista
aiheet:
    - hyvinvointi
    - tekniikka
resources:
    - name: cover
      src: cover.jpg
      title: "Walmartissa sijaitseva näytehylly, jossa kannustetaan antamaan DNA-testi lahjaksi jollekin muulle."
      params:
        caption: "Ei, älä anna DNA-testiä kenellekään lahjaksi. Kuva: Mike Mozart"
---
Muutaman viimeisen vuoden aikana olen pyrkinyt panostamaan online-yksityisyyteen. Olenkin saanut poistettua paljon yksityistä tietoa, mutta yksi virhe kalvaa minua edelleen muita enemmän: DNA-testin tekeminen.

<!--more-->

Välillä kuulee sanottavan, että kun nettiin laittaa jotain, se ei poistu sieltä koskaan. Monessa mielessä tämä pitääkin paikkaansa. Yksityisyyttä tavoittelevien ei kuitenkaan kannata vaipua synkkyyteen.

Olen jopa itse hieman yllättynyt siitä, kuinka paljon omilla toimilla on vaikutusta, vaikka olisi elänyt vuosia välittämättä yksityisyydestä. Erityisesti GDPR:n myötä yritykset ovat joutuneet ihan aidosti rajoittamaan tietojen keräämistä. Heidän on myös poistettava tiedot, jos asiakas näin pyytää. Vaikka en voi tietenkään olla asiasta täysin varma, iso osa yrityksistä tuntuisi noudattavan pyyntöjä varsin tunnollisesti. USA:ssa ja Kiinassa tilanne on tietenkin aivan toinen, vaikka kyllä heidänkin on GDPR:ää noudatettava, mikäli aikovat EU:n alueella toimia ja haluavat välttää sakot.

### Omalla toiminnalla on vaikutusta

Vielä muutama vuosi sitten nimeäni hakemalla minusta pystyi muodostamaan varsin kattavan kuvan. Sen lisäksi, että hakutulokset sisälsivät ihan suoria henkilökohtaisia tietoja sekä valokuvia, jotka olin itse laittanut näytille, tuloksissa oli myös lukuisia online-profiileja ja niiden taakse tuottamaani sisältöä. Kaikki nämä profiilit sisältöineen kertoivat minusta asioita, joita en ollut itse jakanut yhtä tietoisesti.

Nykyään nimelläni ei löydy oikeastaan yhtään mitään. Tai löytyy, mutta hakutulokset kertovat muista saman nimisistä ihmisistä. Koen itse, että tämä on vielä parempi lopputulos kuin se, ettei nimellä löytyisi yhtään mitään. Aktiivinen tietojen poistaminen ja tunnusten sulkeminen on siis ihan aidosti muuttanut minun online-näkyvyyttä.

Tietojen poistamisen lisäksi olen tehnyt muitakin muutoksia. Jos joku palvelu ei tarvitse tunnusta, en luo sellaista. Jos tunnus on pakollinen, täytän sen roskatiedolla. Lisäksi käytän [SimpleLogin](https://simplelogin.io)-palvelua sähköpostialiaksen tekoon, jolloin tietojani ei voi helposti yhdistää sähköpostin perusteella. En käytä koskaan Google-kirjautumista, vaikka minulla onkin Google-tili. Itse asiassa en nykyään käytä palvelua, ellei se salli kirjautumista sähköpostiosoitteella. Ison osan käyttämistäni palveluista hostaan itse, joten tiedot eivät alunperinkään ole satunnaisen yrityksen hallussa.

Selaimeni on asetettu toimimaan niin, että se tyhjentää kaikki cookiet ja muut tallennetut tiedot aina, kun sammutan selaimen. Vain muutama aktiivisesti käyttämäni palvelu, sekä itse hostaamani viritykset ovat päässeet poikkeuslistalle. Estän kaikki mainokset ja käytän selainten tarjoamia seurannanestotyökaluja yhdessä [Pi-holen](https://pi-hole.net) kanssa. Eivät tällaiset temput tee immuuniksi seurannalle, mutta on niillä vaikutusta.

Hakutulosten muuttumisen lisäksi tällä kaikella on ollut toinenkin positiivinen vaikutus: algoritmit eivät enää toimi. Sivustot ja mainostajat eivät yksinkertaisesti kykene profiloimaan minua samanlaisella tarkkuudella, kuin ennen. En juurikaan näe mainoksia, mutta silloinkin kun näen, ne eivät liity minuun oikein mitenkään. Samoin erilaiset suosittelualgoritmit ovat muuttuneet yhdentekeviksi. Itse pidän tätä hyvänä asiana.

On rentouttavaa, kun joku ei koko ajan tuputa minulle räätälöityä sisältöä tai yritä saada minua ostamaan joutavaa roskaa.

En koe, että minun tarvitsisi panostaa yksityisyyteen oman turvallisuuteni takia. Seuranta ja profilointi on lähinnä ärsyttävää ja se tuntuu väärältä periaatteellisella tasolla. DNA-testien tekeminen tuntuu kuitenkin hieman normaalia vakavammalta yksityisyysmokalta.

### DNA-testien ongelmat

Olen aina ollut kiinnostunut omasta terveydestäni ja vuosia sitten innostuin myös sukututkimuksesta. En vielä tällöin osannut ajatella asiaa sen pidemmälle ja päätin tilata DNA-testin [23andMe](23andme.com)-palvelusta. Näin jälkeen päin päätös kaduttaa. Sitä ei olisi pitänyt koskaan tehdä.

Mikä pahinta, onnistuin puhumaan joitakin sukulaisiani siihen mukaan. Lisäksi vein DNA-testin tuloksia myös muihin palveluihin, kuten [MyHeritagen](https://www.myheritage.fi/).

Siinä missä nettiin täytetyt tekstikentät ovat vain yksittäisiä tietoja minusta, DNA-näytteet ja niiden perusteella kerättävät tiedot ovat aivan jotain muuta. Ne ovat osa minua. En voi koskaan muuttaa niitä, enkä pääse niistä koskaan eroon. DNA-näyte on myös jotain sellaista, jota voidaan säilyttää yllättävän pitkiä aikoja. Ja vaikka itse näyte ei välttämättä säilyisikään, siitä kerätty raakadata säilyy.

Tämä on mahdollistanut esimerkiksi sen, että 23andMe on tuottanut uusia raportteja vuosia varsinaisen näytteen antamisen jälkeen.

{{<cover>}}

DNA-testien tekemisessä on myös yksi ongelma, jota harva tulee ajatelleeksi. Se rikkoo myös sellaisten ihmisten yksityisyyttä, jotka eivät ole koskaan tehneet testejä. Maailmalla on jo nyt esimerkkejä tapauksista, jossa poliisit ovat jahdanneet ihmisiä heidän sukulaistensa antamien DNA-näytteiden pohjalta. Jahdattu itse ei ole koskaan antanut minkäänlaista DNA-näytettä.

Syyllisten rikollisten kohdalla asian voi tietenkin nähdä hyvänä asiana, mutta entä jos oletkin syytön? Tai entä jos perässäsi ei olekaan poliisi? Kuinka voit puolustautua, jos syytökset perustuvat DNA-näytteisiin? Onko ylipäätään oikein, että muiden tekemät DNA-testit edesauttavat sinun löytämistä tai syyllistämistä?

Kuluttajille suunnattujen DNA-testien kohdalla on hyvä muistaa, että nämä ovat isolta osin teknologiayrityksiä, joiden ensisijainen tavoite on tahkota osakkeenomistajille rahaa. Moraaliset arvot eivät kovinkaan usein paina tällaisten yritysten vaakakupissa.

Toinen huomion arvoinen asia on se, että kuluttajille suunnatut DNA-testit eivät ole terveystietoja. Tästä johtuen niitä pyöritteleviin yritykseen ei päde samat lait, vaatimukset ja velvoitteet kuin vaikkapa sairaaloihin ja terveyskeskuksiin.

23andMe on ollut ainakin toistaiseksi varsin hyvämaineinen yritys. Siitä ei tietojeni mukaan ole paljastunut selkeitä väärinkäytöksiä, tietoja ei ole myyty eteenpäin eikä DNA-näytteiden pohjalta kerättyä tietoa ole käytetty arveluttavalla tavalla. Palvelulla on siis varsin puhdas historia ainakin niiltä osin. Ei kuitenkaan unohdeta [vuoden 2023 tietovuotoa](https://en.wikipedia.org/wiki/23andMe_data_leak).

Itselleni iso ongelma on se, että nämä yritykset voivat muuttaa suuntaansa koska tahansa. 23andMe on tällä hetkellä konkurssin partaalla. Viime kuussa tuli tieto, että se aikoo [irtisanoa 40 % työntekijöistään](https://abcnews.go.com/US/legal-expert-23andmes-financial-struggles-impact-customer-data/story?id=115895688). Palvelun arvokkaita omaisuutta ovat asiakkailta kerätyt DNA-näytteet ja niiden pohjalta kerätty raakadata. Monilla onkin pelko siitä, että nämä tiedot päätyvät korkeimman tarjouksen tehneelle. Uusi yritys voi tehdä tiedoilla käytännössä mitä haluaa, eivätkä kuluttajat voi siihen juuri vaikuttaa.

DNA-testeistä on maalailtu kauhukuvia jo vuosia. Vaikka ne ovatkin teoriassa mahdollisia, en itse pidä niitä erityisen todennäköisinä. Yksi yleisimmistä kauhukuvista on se, että vakuutusyhtiöt pääsevät käsiksi DNA-tietoihin. Näin vakuutusyhtiöt voisivat poissulkea DNA-tietojen perusteella sairauksia, joita sinulla ei vielä ole. Ne voisivat myös laskuttaa sinulta enemmän, jos näkevät sinun kuuluvan jonkinlaiseen riskiryhmään DNA-tulosten perusteella.

Vielä synkemmissä mielikuvissa DNA-näytteet päätyisivät pimeille markkinoille ja niitä voitaisiin käyttää esimerkiksi rikosten lavastamiseen.

Vaikka nämä mielikuvat ovatkin lähinnä fiktiota, ajatus siitä, että jollain yrityksellä on hallussaan osa minua, ei tunnu hyvältä. Minulla on tällä hetkellä käynnissä prosessi, jossa poistan 23andMe -palvelusta kaikki tietoni. En voi tietenkään tietää, poistavatko he kaiken oikeasti, mutta teen sen mitä voin.

Mikäli et vielä ole tehnyt DNA-testiä, suosittelen, ettet tee sellaista. Vaikka ymmärrän, että niistä saatavat raportit ovat kiinnostavia ja ne tuovat myös aivan uusia mahdollisuuksia sukututkimukseen, niihin liittyy myös lukuisia ongelmia, jotka eivät ole vain henkilökohtaisia. Kun olet tehnyt testin, et voi enää perua sitä. Sen jälkeen DNA-tietosi ovat kaupallisen yrityksen hallussa ja niiden kauppatavaraa. Et voi koskaan olla varma siitä, mihin DNA-tietosi päätyvät tai miten niitä käytetään.

Se on inhottava tunne.
