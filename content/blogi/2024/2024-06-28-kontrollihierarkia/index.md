---
title: Kontrollihierarkia
description: "Kontrollihierarkia on yksi suosikkikonsepteistani. Sen tarkoitus on ehkäistä ihmisiin kohdistuvaa vaaraa. Liikenteessä ja siihen liittyvässä keskustelussa se kuitenkin usein unohtuu tai kääntyy pahimmillaan päälaelleen."
date: 2024-06-28T09:00:00+0300
lastmod: 2024-06-28T09:00:00+0300
draft: false
slug: kontrollihierarkia
aiheet:
    - urbanismi
resources:
    - name: cover
      src: cover.jpg
      title: "Diagrammi, jossa on kaksi kärjellään seisovaa kolmiota, jotka on jaettu viiteen eri siivuun. Toinen kolmioista havainnollistaa kontrollihierarkian perinteiset osat ja toinen sen, kuinka periaatteita voi hyödyntää kaupunkipyöräilyn turvallisuuden parantamisessa. Kuvan keskeisin sisältö on avattu tässä blogikirjoituksessa."
---
Kontrollihierarkia on yksi suosikkikonsepteistani. Sen tarkoitus on ehkäistä ihmisiin kohdistuvaa vaaraa. Liikenteessä ja siihen liittyvässä keskustelussa se kuitenkin usein unohtuu tai kääntyy pahimmillaan päälaelleen.

<!--more-->

Hierarkia ei ole uusi konsepti. Se näkyy selkeästi esimerkiksi tehtaissa, jossa sitä on hyödynnetty vuosikymmenten ajan. Hierarkia on jaettu viiteen tasoon sen mukaan, kuinka tehokkaita ne ovat estämään vaaraa. Tehokkaimmasta alkaen tasot ovat:

1. Poistaminen
2. Korvaaminen
3. Tekniset ratkaisut
4. Hallinnolliset ratkaisut
5. Henkilökohtaiset suojavarusteet

Tehtaissa hierarkian toimivuus on helppo ymmärtää. Työntekijöiden päässä olevasta kypärästä on lopulta hirvittävän vähän hyötyä, jos ympäristö on täynnä vaarallisia laitteita, teriä, teloja, puristimia, sähköjohtoja ja muita vaaroja, joihin työntekijät voivat itsensä teloa. Kypärä voi kyllä auttaa jos joku pudottaa ruuvimeisselin päähäsi, mutta siihen se isolta osin jääkin. Huomioliivit eivät auta edes siinä.

Liikenteessä konsepti kääntyy usein päälaelleen. Ongelma alkaa siitä, että emme ylipäätään jää miettimään, että mistä vaara syntyy ja mikä sen aiheuttaa. Jos emme sisäistä vaaran aiheuttajaa, meillä ei ole mahdollisuutta poistaa tai korvata sitä. Kun jalankulkija kuolee liikenteessä, uutisjuttu tarttuu ensimmäisenä siihen, oliko uhrilla heijastinta. Kun pyöräilijä kuolee liikenteessä, selvitetään, oliko pyöräilijällä kypärää. Tämä on nurinkurista, sillä nämä ovat henkilökohtaisia suojavarusteita ja hierarkiassa kaikista tehottomimpia tapoja ehkäistä vaaraa.

Liikenteessä suurimpia vaaran aiheuttajia ovat moottoriajoneuvot ja erityisesti autot. Vuonna 2023 liikenteessä kuoli 264 ihmistä. Ei ole sattumaa, että auto oli osallisena 231 tapauksessa - se on **87,5 %**. Vakavien loukkaantumisien tilasto on vuodelta 2022. Niitä tapahtui 474 kappaletta ja auto oli osallisena 351 tapauksessa.

{{<cover>}}

Hierarkiaa seuraten liikenteessä tehokkain tapa ehkäistä kuolemia ja loukkaantumisia olisi autojen poistaminen. Tämä voi tarkoittaa esimerkiksi kävelykatuja, jossa autojen pääsy on estetty fyysisillä esteillä. Kun autot eivät ole ympäristössä läsnä, niiden aiheuttama vaara poistuu kokonaan. Tätä pitäisi pyrkiä toteuttamaan paikoissa, jossa on paljon ihmisiä ja lapsia.

Korvaaminen ei ole ehkä niin päivänselvä, mutta se voi tarkoittaa esimerkiksi henkilöautojen korvaamista linja-autoilla tai muulla julkisella kulkuvälineellä. Yksi raitiovaunu kykenee kuljettamaan kymmenien henkilöautojen verran ihmisiä, joten saman ihmismassan liikuttaminen onnistuu pienemmällä vaaralla. Vaara ei poistu kokonaan, mutta se on korvattu turvallisemmalla vaihtoehdolla.

Teknisiä ratkaisuja näemme katukuvassa, mutta emme usein kiinnitä huomiota siihen kun ne puuttuvat. Yksi parhaista teknisistä ratkaisuista on eristää muu liikenne autoista fyysisesti. Tämä voi tarkoittaa esimerkiksi sitä, että jalkakäytävä ja pyörätie on erotettu ajoradasta ja näiden välissä kulkee leveä viheralue, jossa kasvaa puita. Myös esimerkiksi yli- ja alikulut ovat teknisiä ratkaisuja, sillä niiden avulla voidaan poistaa konflikteja.

Tehdaslaitteissa tekniset ratkaisut tarkoittavat sellaista suunnittelua, ettei laitteen käyttäjä voi loukata itseään. Esimerkiksi massiivisen puristimen käyttö voi vaatia kahden napin yhtäaikaista painamista, jolloin käyttäjä ei voi vahingossa jättää käsiään puristimen alle. Autoissa tämä voisi tarkoittaa alkolukkoa tai nopeusrajoittimia. Näistä jälkimmäinen on jo yleisesti käytössä muun muassa mopoissa sekä sähköpyörissä ja -skuuteissa.

Monet maantiet ovat hyviä esimerkkejä teknisten ratkaisujen puuttumisesta. Kun 20 km/h liikkuva pyöräilijä pakotetaan kapealle tien pientareelle, jonka vieressä tuhansia kiloja painavat autot kulkevat 100 km/h, kysymys on erittäin vaarallisesta suunnittelusta. Pidämme tällaista suunnittelua jonkinlaisena päivänselvyytenä ja olemme yllättyneitä, kun näin suunnitelluissa ympäristöissä kuolee ihmisiä. Se kertoo siitä, kuinka huonosti tunnistamme kolmen ylimmän tason puuttumisen.

Tässä kohtaa on hyvä huomioida se, että nämä kolme tasoa ovat ainoat tasot, jotka pyrkivät **fyysisesti** estämään vaaraa. Ne ovat myös tasoja, joihin tavallinen ympäristön käyttäjä ei juurikaan voi vaikuttaa. Nämä ovat päättäjien ja suunnittelijoiden vastuulla olevia asioita. Mikäli haluamme ympäristöstä oikeasti turvallisen, meidän pitäisi vaatia näitä kolmea tasoa niiltä, jotka siihen aidosti pystyvät vaikuttamaan. Median pitäisi kiinnittää huomiota ensisijaisesti näihin tasoihin ja luoda painetta rakentaa turvallisempia ympäristöjä.

Hallinnolliset ratkaisut tarkoittavat käytännössä ohjeita, standardeja ja koulutuksia. Näiden vaikutus turvallisuuteen on tuntuvasti heikompi, sillä hallinnolliset ratkaisut eivät estä mitään fyysisesti. Nopeusrajoituksesta kertova liikennemerkki ei estä ylinopeuksia, eikä maalilla merkattu pyöräkaista estä autoilijaa ajamasta pyöräkaistan päällä.

Ihmisiä voi muistuttaa ja opastaa, mutta koska ihmiset ovat lähtökohtaisesti erehtyväisiä, hallinnolliset ratkaisut voivat olla ainoastaan tukemassa aikaisempia tasoja. Tehtaiden turvallisuuden parantuminen viimeisen sadan vuoden aikana on hyvä muistutus siitä, että ensisijaista turvallisuusvastuuta ei voi sysätä käyttäjille. Tehtaiden turvallisuus parani vasta kun vastuu siirrettiin käyttäjiltä tehtaiden ja laitteiden suunnittelijoille.

Hallinnollisten ratkaisujen paras paikka lienee lakien säätämisessä. Esimerkiksi autojen turvallisuus on parantunut merkittävästi sillä, että autovalmistajat on velvoitettu rakentamaan erilaisia turvalaitteita turvavöistä lukkiutumattomiin jarruihin. Nämä eivät tulleet autoteollisuuden hyväntahtoisuudesta, vaan heidät käytännössä pakotettiin siihen. Tähän hetkeen yksi tuntuva hallinnollinen ratkaisu olisi pistää loppu autojen jatkuvalle koon kasvamiselle.

Hyvätkään lait eivät auta, ellei niitä valvota. Valvonta tekeekin hallinnollisista ratkaisuista usein tehottomia, kalliita ja kömpelöitä. Hallinnollisilla ratkaisuilla on silti paikkansa, mutta liikennekeskustelussa se saa todelliseen hyötyyn nähden aivan liian paljon huomiota.

Alimmalla tasolla ovat henkilökohtaiset turvavarusteet. Nimikin sanoo, että ne kykenevät suojaamaan vain yhtä ihmistä, mikä tekee siitä äärimmäisen tehottoman ja usein myös kalliin tavan ehkäistä vaaraa. Huomionarvoista on sekin, että ne ovat nimenomaan **suoja**varusteita. Ne voivat vähentää aiheutunutta tuhoa, mutta lähtökohtaisesti eivät estä tai poista varsinaista vaaraa.

Olen itse oppinut pitämään kontrollihierarkiasta sen yksinkertaisuuden takia. Periaatteet soveltuvat monenlaisiin tilanteisiin. Olen hyödyntänyt niitä esimerkiksi sovelluskehitysprojekteissa sekä laitesukelluksessa.

Hierarkia on hyödyllinen työkalu myös onnettomuuksien analysoinnissa, koska se paljastaa sen, kuinka iso osa onnettomuuksista ei ole onnettomuuksia alkuunkaan. Ne ovat ennalta arvattavia lopputuloksia, jotka johtuvat puutteista usealla hierarkian eri tasolla - erityisesti ylemmillä. Lähes mikään tapaturma ei johdu vain yhdestä virheestä, vaan taustalla on useita toisiinsa linkittyviä virheitä ja puutteita.

Yksi suosikkikirjani on Jessie Singerin [There Are No Accidents](http://jessiesinger.com/book.html). Suosittelen sitä toistuvasti aina kun ihmiset puhuvat onnettomuuksista. Se muutti kokonaan oman käsitykseni vaaroista ja niiden ehkäisystä. Se aiheutti myös sen, etten mielelläni kutsu tapahtumia onnettomuudeksi. Niitä kun ei oikeastaan ole.

Kirja käsittelee pistävällä tavalla myös sitä, kuinka onnettomuustutkinta kääntyy herkästi syyllisten etsimiseen, etenkin tavallisten ihmisten keskuudessa. Syyllisten etsiminen ja rankaiseminen ei koskaan estä samaa tapahtumasta uudelleen. Lisäksi syyllisiä etsitään usein tapahtumaketjun loppupäästä, vaikka siellä vaikutusmahdollisuudet ovat kaikista huonoimmat.
