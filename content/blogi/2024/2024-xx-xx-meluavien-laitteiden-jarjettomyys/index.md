---
title: "Meluavien laitteiden järjettömyys"
date: 2024-01-25T16:15:00+08:00
draft: true
slug: meluavien-laitteiden-jarjettomyys
categories:
    - hyvinvointi
tags:
    - hyvinvointi
---

Kirjoitin [aikaisemmin](kirjoitukset/melusaastetta-saarella/) saarella olevasta melusaasteesta. Monesti on tullut äimisteltyä sitä, kuinka kovaääniset laitteet ovat ylipäätään saaneet alkunsa ja kuinka järjetöntä se on, että ne ovat levinneet kaikkialle.

<!--more-->

Yksi parhaista esimerkeistä ovat moottoripyörät. Tarkoitan erityisesti niitä järkyttävän kovaäänisiä vehkeitä, joiden paukkeen kuulee satojen metrien päästä, mutta ajatus päätee kyllä lähes kaikkiin polttomoottoriajoneuvoihin. Hieman yksinkertaistaen meillä on historiassa ollut hetki, jossa joku on rakennellut vajassaan kaksipyöräistä härveliä, kuullut sen järkyttävän paukkeen tai ehkä jopa koittanut maksimoida sitä. Sen jälkeen hän on todennut mielessään: *"Tämä on hyvä! Kuulostaa miehekkälle! Näitä vaan paljon asuinalueille ja maanteille!"*

Lähes yhtä hyvänä esimerkkinä toimivat polttomoottorikäyttöiset lehtipuhaltimet. Ne helvetin vekottimet herättävät kaikki asukkaat viiden korttelin säteellä, mutta silti joku on nähnyt laitteen erityisen hyvänä keksintönä. Eikä se suinkaan rajoitu siihen, vaan kaupungit ja erilaiset kunnossapitofirmat ottivat näitä vehkeitä laajamittaiseen käyttöön ajatellen: *"Näppärä vekotin! Ei tästä mitään haittaa varmaan ole!"*

Etenkin autoharrastajien piirissä näkee kovan äänen ihannointia. Se on joidenkin mielestä erityisen siistiä, että auto pitää kovaa ääntä ja tämän ajatuksen ympärille on rakentunut kokonainen bisnes. Jos autosi (tai moposi) ei pidä tarpeeksi "miehekästä" ääntä, voit aina tehdä siitä kovaäänisemmän.

Sitten nämä vehkeet tuodaan julkisiin tiloihin, asuinalueille ja ihmisten elämää ja unta häiritsemään. Yhteiskunta kiittää.

Usein näissä piireissä samanmieliset ihmiset tuntuvat ajattelevat, että melusaasteen tuottaminen tekee sinusta erityisen viileän, katu-uskottavan ja pidetyn. Mielestäni se tekee sinusta säälittävän ja huomiohakuisen pellen, joka ajaa lähinnä yhteiskunnan ongelman virkaa. Aikuislapsi, joka ei koskaan kasvanut polkupyörän räpätinvaiheen ohi.

Tuntuu jotenkin järjenvastaiselta, että yhteiskunnassa puututaan niin moneen elämänlaatua ja terveyttä heikentävään asiaan, mutta melun tuottaminen ei kuulu niihin - ei edes silloin kun se on tarkoituksellista eikä tuota mitään lisäarvoa. Hurjaa, että tällaisesta toiminnasta on tullut paitsi normaalia niin myös jonkinlainen tabu, josta puhuminenkin koetaan jollain tavalla vaivaannuttavaksi. Ikään kuin se olisi jotenkin siistiä, vaikka juuri kukaan ei halua asua melussa. Sitä halutaan ainoastaan tuottaa muille tai sitten sitä ei edes ajatella niin pitkään kun se pysyy poissa oman kodin läheltä.

Kaikesta meluäimistelystä huolimatta palaan kuitenkin toistuvasti siihen ajatukseen, että joku ne melusaastetta tuottavat vehkeet on keksinyt ja miettinyt: *"Tämä on ihan hyvä! Näitä paljon! (kunhan ei minun kodin lähelle)"*
