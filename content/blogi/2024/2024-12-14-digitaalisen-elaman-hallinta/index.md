---
title: "Digitaalisen elämän hallinta"
description: "Digitaalisen elämän hallinta on moderni ongelma, jonka parissa monet tuntuvat kipuilevan. Lisäksi sen merkitys tajutaan vasta, kun korjauksia on liian myöhästä tehdä."
date: 2024-12-14T22:00:00+0200
lastmod: 2024-12-14T22:00:00+0200
draft: false
slug: digitaalisen-elaman-hallinta
aiheet:
    - arki
resources:
    - name: cover
      src: cover.jpg
      title: "Wroclawin yliopiston arkiston hyllyjä täynnä vanhoja kirjoja."
      params:
        caption: "Kuva: j_cadmus / Wroclaw University Library (CC)"
---
Digitaalisen elämän hallinta on moderni ongelma, jonka parissa monet tuntuvat kipuilevan. Lisäksi sen merkitys tajutaan vasta, kun korjauksia on liian myöhästä tehdä.

<!--more-->

{{<cover>}}

Nykyisin melkein kaikki on digitaalisessa muodossa: yhteystiedot, valokuvat, musiikki, osto- ja takuukuitit, sekä tietenkin kaikki se sisältö, mitä itse tuotamme. Riippuen siitä, kuinka hyvin olet onnistunut pääsemään eroon paperista, jopa kirjeposti on muuttunut digitaaliseksi.

Iso osa kaikesta digitaalisesta sisällöstä voi olla yhdentekevää, mutta tässä piileekin sen ensimmäinen ongelma. Sisältöä kertyy niin paljon, että sen järjestelemisestä on tullut toinen työ. Jos sinun pitäisi löytää jotain, mistä lähtisit sitä etsimään? Kuinka hyvin digitaalinen elämäsi on järjestelty? Kuinka hyvin se on tallessa ja suojattu?

### Digitaalinen elämämme ostetaan vaivattomuudella

Monet asiat on tehty meille *näennäisesti* niin helpoksi ja vaivattomaksi, että emme juurikaan ajattele näitä kysymyksiä. Olemme tottuneet siihen, että digitaalinen elämämme on kymmenissä palveluissa. Näiden käyttämiseen meillä on kymmeniä sovelluksia puhelimissa.

Aihe tuli itselleni mieleen, kun seurasin ties kuinka monetta kertaa puolisoni tuskastelua. Joka kerta, kun hän yrittää saada otetta omaan digitaaliseen elämään, tuloksena on jonkinasteinen kiukku ja turhautuminen. Usein pelkkä ajatus tuntuu niin suurelta ponnistukselta, ettei hän halua edes aloittaa.

Haluatko päästä käsiksi valokuviin? Ne ovat iCloudissa tai Google Photosissa. Ostoskuitit? Ne löytyvät S-mobiilista. Verotuspäätökset? Ne löytyvät OmaVerosta. Palkkakuitit? Ne löytyvät verkkopankista. Kun tilaat jotain Verkkokauppa.comista tai Varuste.netistä, takuukuitit löytyvät heidän palvelustaan.

Nämä ovat vain muutamia esimerkkejä siitä, kuinka luovutamme digitaalisen elämämme muille, jos saamme vastineeksi kätevyyttä. Tai ainakin kuvittelemme saavamme.

Arkisten asioiden lisäksi on kaikki se digitaalinen sisältö, jonka luomme itse: asennetut sovellukset ja niiden asetukset, Lähetyt viestit ja sähköpostit, Kaikki Facebook, X, Mastodon, Instagram ja Tiktok postaukset. Kaikki olisi hyvä saada talteen johonkin. Vai onko?

Välillä sovellukset huutavat, että varmuuskopiotila on loppumassa. Puhelimen tallennustila on käymässä vähiin! Maksa 5 €/kk saadaksesi lisää pilvitallennustilaa. Paniikki!

### Digitaaliseen elämään omilla ehdoilla

Siirryin itse digitaaliseen elämään joskus 2000-luvun alkuvaiheilla. Olin läpensä kyllästynyt kaapeissa lojuviin paperikansioihin ja siihen, etten koskaan löytänyt niistä mitään. Silloinkin kun löysin, se oli hidasta ja vaikeaa.

Tutustuin [Evernote](https://evernote.com)-sovellukseen ja päätin samassa hetkessä, että siirtäisin koko paperisen elämäni digitaaliseen muotoon. Ostin pienen asiakirjaskannerin, skannasin säilyttämisen arvoiset paperit, lajittelin ne muutamaan kategoriaan ja tuhosin loput. Tätä on tullut tehtyä nyt pari vuosikymmentä, eikä ole ikävä paperista aikakautta. Silloin harvoin kun saan jotain säilyttämisen arvoista paperisena, skannaan sen digitaaliseen arkistoon. Käytän edelleen samaa skanneria.

Evernote opetti kuitenkin myös sen, kuinka helposti luovutin koko elämäni heidän palvelimilleen. Toki heillä oli näppärä synkronointipalvelu, mutta lopulta olin kuitenkin naimisissa heidän järjestelmänsä kanssa. Sitten hinnat alkoivat nousta, eri käyttäjätasoihin alkoi tulla rajoituksia ja niin edelleen. Oma digitaalinen elämäni toimi panttivankina.

Oma ratkaisuni kaikkeen tähän on ollut merkittävä yksinkertaistaminen. En voisi vähät välittää palveluiden tarjoamasta palvelintilasta. Joitakin palveluita, kuten OmaVero, on pakko käyttää, mutta poimin niistä kaiken tarpeellisen itselleni talteen. Loput saavat jäädä palveluihin homehtumaan.

Olen myös yksinkertaistanut siinä mielessä, että en lähtökohtaisestikaan haali sisältöä tarpeettomia määriä. Vielä joskus minulla oli aivan käsittämätön arkistointivimma, mutta nykyään en vaan jaksa välittää. Opin lähes 20 vuoden Evernote-käytön aikana, etten koskaan palaa niihin "ehkä tätä vielä joskus tarvitsee" -kategorian sisältöihin. Vaikka jollekin poistetulle olisikin myöhemmin tarvetta, asiat ratkeavat käytännössä aina ihan hyvin ilmankin.

### Muutamalla sovelluksella homma haltuun

Olen [pari]({{< ref "/blogi/2024/2024-01-14-obsidian-ja-ajatusten-dokumentointi/" >}}) [kertaa]({{< ref "/blogi/2024/2024-05-29-paperinen-paivakirja-digitaaliseksi/" >}}) kirjoittanut [Obsidianista](https://obsidian.md). Se on edelleen minun digitaalisen elämän keskipiste, erityisesti dokumenttien osalta. Sama sovellus löytyy kaikilta laitteilta, joten pääsen dokumentteihin käsiksi mistä tahansa. En ole riippuvainen ulkopuolisista palveluista. Obsidian on myös todella helppo ja kätevä käyttää - ainakin minusta. Kun kaikki sisältö on yhdessä paikassa, se on myös helppo varmuuskopioida.

Obsidian ei kuitenkaan toimi valokuvien, videoiden ja musiikin keskipisteenä. Median ongelma on usein se, että mihin se kaikki saadaan mahtumaan. Sitä varten minulla on verkkolevy, jonne myös dokumentit tallentuvat.

Median pyörittelyyn käytän muutamaa sovellusta, jotka palvelevat selkeitä käyttötarpeita. Jos haluan porautua syvemmin valokuva-arkistooni, avaan tietokoneen ja käytän [Lightroomia](https://www.adobe.com/fi/products/photoshop-lightroom-classic.html). Jos taas haluan avata jonkin kuvan puhelimessa, käytän [Fossify Gallerya](https://www.fossify.org/apps/). Musiikkia kuuntelen [Navidromella](https://www.navidrome.org).

Oleellista on se, että nämä kaikki sovellukset käyttävät tismalleen samoja tiedostoja, jotka sijaitsevat yhdessä paikassa[^1]. Se paikka on minun hallussa. Lisäksi nämä ovat sovelluksia, jotka tekevät yhden asian hyvin. En yritä löytää sovellusta, joka toimisi loistavasti joka tarpeessa ja jokaisella laitteella. Tämä on toisenlaista kätevyyttä. Sellaista, jota ainakin itse arvostan.

Ymmärrän hyvin, että kaikilla ei ole riittävää tietotaitoa rakennella ratkaisua, jota itse käytän. Vähemmälläkin onneksi pärjää ja pääsee alkuun.

Yksi vaihtoehto digitaalisen elämän selkiyttämiseen on keskittäminen. Kymmenien palveluiden sijaan käytät vain yhtä tai kahta *turvallista* palvelua. Sellaista, josta tiedot saa helposti talteen, ja jos voi helposti poistua.

Dokumentteja varten [Obsidian Sync](https://obsidian.md/sync) on yksi vaihtoehto. Valokuville voisi toimia [Ente](https://ente.io). Kaiken varmuuskopiointiin suosittelen [rsync.netiä](https://rsync.net), joskin sen käyttö vaatii hieman enemmän teknistä ymmärrystä. 

Kannattaa myös miettiä, mikä oikeasti on tärkeä osa digitaalista elämää. Mitä vähemmän sinulla on tietoa käsissäsi, sitä vaivattomampaa sen pyörittely on. Kun ympäröivä maailma pakottaa sinua käyttämään eri palveluita, ota tärkeät asiat itsellesi talteen.

Ota omistajuus digitaalisesta elämästäsi.

[^1]: Käytännössä laitteella voi olla paikalliset kopiot, mutta ne ovat silti synkronoituna verkkolevylle.





