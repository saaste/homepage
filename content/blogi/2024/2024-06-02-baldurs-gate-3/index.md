---
title: "Peliarvostelu: Baldur's Gate 3"
description: "Pääsin eilen 125 pelitunnin jälkeen läpi Baldur's Gate 3:n. Muistan, kuinka hypetetty peli oli sen julkaisun yhteydessä. Itse onnistuin ohittamaan julkaisukaaoksen täysin ja hyppäsin mukaan vasta kun pahin huuma oli laantunut."
date: 2024-06-02T20:45:00+0300
draft: false
slug: baldurs-gate-3
aiheet:
    - pelit
resources:
    - name: cover
      src: cover.jpg
      title: "Pelin päähahmot poseeraavat kuvasemmassa laidassa. Muotokuvat sekoittuvat taustalla olevaan vuoristomaiseen sekä pilviin. Pilvien seassa näkyy lonkeroita."
---
Pääsin eilen 125 pelitunnin jälkeen läpi Baldur's Gate 3:n. Muistan, kuinka hypetetty peli oli sen julkaisun yhteydessä. Itse onnistuin ohittamaan julkaisukaaoksen täysin ja hyppäsin mukaan vasta kun pahin huuma oli laantunut.

<!--more-->

Baldur's Gate 3 pohjautuu [Dungeons & Dragons](https://dnd.wizards.com/) pöytäroolipeliin. Kuten [aikaisemmassa kirjoituksessa]({{< ref "/blogi/2024/2024-04-07-roolipelit" >}}) mainitsin, en ole koskaan pelannut pöytäroolipelejä eikä Dungeons & Dragons ollut minulle tuttu. Hyppäsin peliin siis täysin puhtaalta pöydältä. Vaikka tietyt elementit olivat tuttuja muista roolipeleistä, en tiennyt niiden merkitystä D&D-maailmassa.

Oliko peli sitten kaiken sen hypen arvoinen? Minusta oli!

{{<cover>}}

### Tarina

Päähenkilö herää suuren avaruusaluksen sisältä ja huomaa, että hänen lisäksi aluksessa on vangittuna myös pari muuta hahmoa. Heidän päänsä sisään on istutettu parasiitti, joka muuttaa kantajansa nopeasti [illithid](https://en.wikipedia.org/wiki/Illithid)-rodun lonkeropääksi.

Sankarimme vapauttaa vangit ja törmää myöhemmin muutamaan muuhun hahmoon, jotka ovat myös saaneet parasiitit kalloonsa. Kukaan uusista tuttavuuksista ei ole kuitenkaan vielä muuttunut, eikä kukaan heistä tiedä, että miksi. Parasiitin myötä heille on muodostunut kyky kommunikoida telepaattisesti ja tunkeutua muiden elävien otusten ajatuksiin.

Ryhmä haluaa luonnollisesti parasiiteista eroon ennen kuin on liian myöhäistä. Mutta miten? Tästä alkaa seikkailu, joka vie läpi laajan maailman ryhmän etsiessä tapaa häätää päidensä sisällä asustelevat nuijapäät.

Matkalla he alkavat nähdä merkkejä synkästä kultista, joka kantaa nimeä **Absolute**. Samaan aikaan sankarimme aistivat jonkinlaisen pimeän voiman, joka tuntuu hukuttavan ympäröivän maailman omaan varjoonsa.

Miksi ryhmä sai parasiitit? Mikseivät he eivät muutu? Voiko parasiittia edes poistaa? Löytyykö maailmasta muitakin samankaltaisia? Mikä Absoluten tarkoitus on? Mikä saa ihmiset heidän seuraajaksi? Mistä maailmaa syleilevä näkymätön synkkyys johtuu? Nämä ovat kaikki kysymyksiä, joihin seikkailijajoukko yrittää etsiä vastausta.

Jos tarinan kuvaus kuulostaa epämääräiseltä, se johtuu siitä, että kirjoitin sen epämääräiseksi. Baldur's Gaten valtava tarina rakentuu niin monesta yksityiskohdasta, että niistä on mahdotonta kirjoittaa paljastamatta juonta, joten en edes yrittänyt.

Itse asiassa tarina oli niin valtava, että minun oli välillä vaikeuksia pysyä sen mukana. Ehkä D&D-maailmaa tunteville monet asiat olivat tuttuja, mutta uudelle pelaajalle yksityiskohtien määrä oli paikoitellen musertava.

Monet tarinan sivutehtävistä ovat vapaaehtoisia, mutta iso osa niistä tuo päätarinaan yksityiskohtia. Monet niistä vaikuttavat suoraan siihen, kuinka päätarina etenee. Samalla kun ne edistävät ja värittävät päätarinaa, ne rakentavat myös ryhmän jokaisen jäsenen taustatarinaa. Osa sivutehtävistä kestää tuntikausia, mikäli niihin uppoutuu kunnolla. Pelaajan valinnoilla tuntui olevan iso vaikutus tarinaan. Mikäli päädyt tappamaan tietyn hahmon, saatat missata täysin suuren sivutehtäväkokonaisuuden.

Baldur's Gate 3 on laajin tarinavetoinen peli, jota olen koskaan pelannut. Siihen ei kannata tarttua kevyenä viihteenä tai yksinkertaisena tarinana, koska se ei ole kumpaakaan.

Itselläni oli pelin alussa vaikeuksia tottua siihen, että mukana kulkee tarinankertoja. Hän toimii pöytäroolipelien dungeon masterin eli pelinjohtajan tavoin. Peli kertoo monet asiat välianimaatioilla, mutta kertoja kuvailee paljon hahmojen ajatuksia, reaktioita ja sitä mitä ympäristössä tapahtuu. Pienen totuttelun jälkeen aloin pitää kertojasta ja siitä tuli keskeinen osa roolipelikokemusta.

Tavassa, jolla peli kertoo tarinan, on yksi iso heikkous. Ryhmässä voi olla aktiivisena vain neljä hahmoa. Kaikki muut hahmot odottelevat leirissä, ja heidän tarinansa jää helposti etäiseksi, ellet toistuvasti vaihtele ryhmän kokoonpanoa ja aktiivisesti edistä jokaisen hahmon sivutehtäviä. Itselläni kolmen hahmon taustatarina jäi kovin ohueksi, koska en pelannut niillä juuri lainkaan. Pelin puolivälissä en enää edes halunnut pelata niillä, koska ne olivat minulle ihan vieraita. Pelasin paljon mieluummin hahmoilla, jotka olin oppinut tuntemaan ja joiden kohtaloilla oli minulle merkitystä.

Tarina on pitkä. Ehkä jopa liian pitkä. Tähän voi toki vaikuttaa itse omilla valinnoillaan, mutta etenkin loppupuolella huomasin, että minua alkoi vaivata turnausväsymys. Kun tarinan isot linjat alkoivat olla selvillä, en jaksanut innostua samalla tavalla uusista yksityiskohdista. Loppu meni hienoiseksi grindaamiseksi, sillä halusin vain nähdä kuinka tarina päättyy.

### Maailma

Pelin tapahtumapaikka on kuvitteellinen **Faerûn**, joka on tuttu D&D:n Forgotten Realms -kampanjamaailmaa pelanneille. Se muistuttaa keskiaikaista maailmaa, mutta universumiin kuuluu yliluonnollisia voimia, taikuutta ja - kuten pöytäroolin nimestä voi päätellä - lohikäärmeitä. Mukana on myös ripaus steampunkia. Sen lisäksi, että ympäröivä maailma on valtava, se on rakennettu tarinan tavoin käsittämättömästä määrästä yksityiskohtia. Epäilemättä monet näistäkin ovat D&D-veteraaneille tuttuja, mutta uudelle pelaajalla informaatioähky oli todellinen.

Maailman asukit koostuvat useista rodusta. Pelissä niitä on yhteensä 11. Osa roduista jakaantuu kahteen tai kolmeen alarotuun ja ne puolestaan eri luokkiin. Näillä kaikille on oma taustansa ja tarinansa. Maailmassa elävät yhteisöt suhtautuvat toisiinsa eri tavoin. Osa tulee toimeen keskenään, osa ei. Tämä on maailma, jota D&D -yhteisö on rakentanut pöytäroolipelin ympärille 70-luvulta lähtien, ja se näkyy.

En ole törmännyt fantasiamaailmaan, joka tuntuisi näin oikealta ja elävältä. Huomasin toistuvasti pysähtyväni seuraamaan ohikulkijoiden keskustelua ja katsomaan, mitä hahmot maailmassa tekevät. Aloin pitää tietyistä yhteisöistä ja vihata toisia. Maailmaan kuuluu myös läjäpäin eläimiä, eivätkä ne kaikki suinkaan ole vain koristeita. Joka paikka on täynnä arkkuja, kirjoja, ansoja, yllätyksiä ja salaisuuksia. Tämä on maailma, johon todella voi uppoutua - ja hukkua.

Minulle [Grant Theft Auto V](https://www.rockstargames.com/gta-v) on edelleen jonkinlainen merkkipaalu siitä, kuinka peliin rakennetaan oikean tuntuinen, elävä kaupunki. Baldur's Gate 3 tekee saman fantasiamaailmalle. Se ei ehkä grafiikkansa puolesta näytä realistiselta, mutta se ei haittaa, sillä maailma on muuten täynnä elämää.

### Hahmot

Baldur's Gate 3:ssa on kuusi origin-hahmoa, jotka voi saada omaan tiimiinsä: **Astarion**, **Gale**, **Karlach**, **Lae'zel**, **Shadowheart** sekä **Wyll**. Kirja-arvostelujani lukeneet tietävät, että pidän tarinoista, jotka rakentuvat hyvin kirjoitettujen hahmojen varaan. BG3:ssa tämä toteutuu erinomaisesti!

Jokainen hahmoista on yksilö. Heillä on oma taustatarinansa sekä persoonallisuus, mutta sen lisäksi he ovat erilaisia myös pelimekaniikaltaan sekä kyvyiltään. Gale on hieman kömpelö, mutta sympaattinen ihmisvelho, joka nojaa vahvasti taikoihin. Lae'zel on githyanki-rotuun kuuluva taistelija, jolla maistuu aina veri suussa, ja joka hoitaa neuvottelut jättimäisellä miekalla. Shadowheart on nuorekas puolihaltija, joka toimii ryhmän parantajana, mutta jolla on omat salaisuutensa haudattuna.

Näiden origin-hahmojen lisäksi pelaaja tutustuu suureen määrään muitakin hahmoja. Osa heistä on mahdollista saada myös tiimiin mukaan. Oli hämmentävää nähdä, kuinka taitavasti vähäpätöisetkin ihmishahmot on kirjoitettu. Hollywood-elokuvat voivat vain haaveilla tällaisesta!

Henkilökohtaisesti yksi hahmoista nousi selvästi muiden yläpuolelle: **Karlach**. Lihaksikas, sarvipäinen, helvetin tulessa kypsynyt barbaarimimmi on ehkä pelihistorian ihanin tuittupää. Halusin pitää hänet ryhmässä ihan vain siksi, että hänellä oli aina jotakin hauskaa ja sympaattista sanottavaa. Karlach ei kumarra ketään, mutta ei lopulta halua juuri kenellekään mitään pahaa. Hänen tarinansa on aidosti kiinnostava ja kaikista pelihahmoista välitin eniten juuri hänen kohtalostaan. Itse asiassa välitin siitä enemmän kuin pelin päätarinasta. Karlachilla on myös pelin hienoimmat hiukset!

Olen pitkään fanittanut Horizon-pelisarjan Aloyta, mutta Karlach taisi napata nyt kärkipaikan. Olen pahoillani, Aloy!

![Paholaisen piirteitä omaava, punanahkainen nainen, jonka päästä kasvaa sarvet. Iho näyttää osin palaneelta ja päällään hänellä on nahkasta tehty asu, joka menee vain toisen olan yli ja paljastaa osittain hänen hehkuvan rintakehän. Hiukset ovat mustat ja niissä on punaisia raitoja. Kampaus on toiselle puolelle kammattu, hieman sotkuinen faux mohawk.](karlach.jpg "Pelin ihanin ja sympaattisin tuittuilija Karlach ♥️")

### Pelimekaniikka

Peli noudattelee varsin uskollisesti pöytäroolipelin sääntöjä ja pelimekaniikkaa. Maailmassa voi liikkua vapaasti, mutta taistelut käydään vuoropohjaisesti.

Kaikki pohjautuu noppiin. Testattiinpa eri kykyjen onnistumista, taistelijoiden hyökkäysjärjestystä, aseiden tuottamaa vahinkoa, taikojen onnistumista tai hahmon kykyä puolustautua, kaikki tapahtuu nopilla. Onneksi pelaajaa armahdetaan sen verran, ettei jokaista nopanheittoa näytetä. Ainoastaan erilaiset skill-checkit tehdään ruudulla näkyvällä nopalla. Tähän on syynsä, sillä moniin checkeihin on mahdollista lisätä bonuksia.

Tarinan ja maailman jättimäinen koko jatkuu myös varusteissa, aseissa sekä taioissa. Rojua on aivan järkyttävä määrä! Myös tämä on yksi niistä asioista, joka sekoittaa uuden pelaajan täysin. Minulla kesti todella pitkään ymmärtää, että mitkä maailmasta löytyvät asiat ovat oikeasti hyödyllisiä, ja mitkä voi huoletta jättää omaan arvoonsa.

Pelissä on neljä vaikeustasoa: explorer (helppo), balanced (keskitaso) sekä tactician (vaikea). Lisäksi on honour, jossa peli sallii vain yhden tallennustiedoston ja ryhmän kuoleminen tarkoittaa pelin päättymistä lopullisesti.

Pelasin peli läpi balanced-vaikeustasolla ja minusta se ei ollut kovin helppo. Kun pää oli tukehtua uuteen informaatioon, alun vaikeustaso oli hetkittäin varsin turhauttava kokemus. Turhauttavaksi sen teki se, että minulla oli koko ajan olo, että teen jotain väärin, mutta en ymmärrä pelistä tarpeeksi, jotta tunnistaisin omat virheeni.

Hieman nurinkurisesti peli muuttuu helpommaksi loppua kohti, kun hahmot kehittyvät ja saavat uusia kykyjä käyttöönsä. Sekin auttoi, että aloin itse ymmärtää kuinka peli haluaa minun pelaavan. Kasvava vaihtoehtojen ja taktikoinnin määrä tekee pelistä kiinnostavamman. Peli ei kovin selkeästi sitä kerro, mutta BG3 ei ole peli, jossa voi vaan kliksutella vihollisia ja olettaa, että se tuottaa hyvän lopputuloksen. Moniin tilanteisiin on muitakin ratkaisuja, kuin kirveen heiluttaminen. Pärjääminen vaatii sitä, että ymmärrät käyttää hahmojen eroavaisuuksia, kykyjä, taikoja ja ympäristöä hyödyksesi.

Haasteena on se, että etenkin pomotaisteluiden kohdalla et tiedä mitä on tulossa. Vasta taistelun alettua huomaat, että sinulla on aivan väärät hahmot, taiat ja varusteet. Peli vaatii siinä mielessä souls-like -pelien ajattelutapaa. Kuolema on tapa oppia paremmaksi - paitsi honour-moodissa. Kuolema korjaa välillä myös siksi, että vaikeustasossa on omituisia piikkejä. Osa pomotaisteluista tuntui aivan käsittämättömän vaikeilta.

Näin monimutkaiseksi peliksi se toimii yllättävän hyvin konsolilla sekä ohjaimella. Usein minulle tuli kuitenkin fiilis, että peli on suunniteltu pelattavaksi hiirellä ja näppäimistöllä. Valikoiden kanssa jumppaaminen oli ärsyttävää varjonyrkkeilyä ja inventaarion siivoaminen kävi puuduttavaksi. Epäkohdista huolimatta koin, että peli toimii oikein mainiosti myös ohjaimella. Kannattaa kuitenkin kytkeä asetuksista pois päältä ominaisuus, joka lisää uudet esineet pikavalikkoihin. Ne nimittäin täyttyvät hirvittävällä vauhdilla.

### Aloittelijat viskataan syvään päätyyn

Pelin suurin ongelma on se, että sen oppimiskäyrä on hirvittävän jyrkkä. Se ei pitele aloittelijaa kädestä. Tarina alkaa kevyellä tutorialilla, mutta siinä käydään läpi vain pelimekaniikan perusteet. Lisäksi tutorial alkaa vasta sen jälkeen kun hahmo on luotu. Uusi pelaaja joutuu siis rakentamaan ensimmäisen hahmonsa ymmärtämättä, että mitä on oikeastaan tekemässä.

Pelin käyttöliittymään on rakennettu sisäänrakennettu opas, joka on hyödyllinen ja toimiva. Melkein mistä tahansa asiasta saa tarkemman tekstikuvauksen. Aloittelijalle näistä on huomattavasti vähemmän hyötyä, sillä hän ei ymmärrä kuvauksissa käytettyjä termejä. Päinvastoin, ne voivat jopa lisätä hämmennystä, kuten minulle kävi.

Miten evocation spell eroaa conjuration spellistä? Mitä ovat cantripit? Miten action ja bonus action eroavat toisistaan? Miksi joidenkin taikojen kohdalla lukee concentration? Mitä se tarkoittaa kun peli puhuu blindistä, heavy obscuresta, advantagesta, pronesta, proficiencystä, attack rollista, armor classista tai saving throwista. Miksi helkutissa niin monen asian kohdalla lukee jotain kryptistä, kuten *1d10+1*? Nämä ovat vai pieni osa niistä kysymyksistä, joihin pitäisi osata vastata tehdäkseen perusteltuja valintoja hahmon luonnissa.

![Pelin hahmonluontinäkymä. Ylälaidassa on välilehdet (race, subrace, spells jne), vasemmalla valitaan hahmon luokka ja sen alla näkyy asiat, joita kyseinen luokka saa käyttöönsä. Keskellä näkyy hahmon 3D-malli ja vieressä valitin taian tarkempi kuvaus. Oikealla näkyy hahmon rotu ja alarotu, sekä numeroarvot kaikista sen ominaisuuksista.](character-creation.jpg "Pelin hahmonluonti. Kuinka D&D-maailman ulkopuolelta tuleva voisi tietää, kuinka advantage, attack roll, concentration, action, cantrip tai proficiency vaikuttavat peliin käytännössä?")

Yksityiskohtien määrä tekee pelistä etenkin alkuvaiheessa todella sekavan. Ensimmäisten tuntien aikana itselleni tuli niin suuri infoähky, että lakkasin vaan välittämästä kaikesta. Ohitin kaikki tekstit, koska mikään ei enää uponnut päähäni. Olo oli kuin olisi yrittänyt pitää mielessä korttipakan järjestyksen. Tein asioita fiiliksen pohjalta ja kovinkaan usein se ei johtanut hyvään lopputulokseen.

Pelimekaniikka ja käyttöliittymä ovat vain osa tätä hämmennystä. Se jatkuu myös maailmassa. Saatat nähdä maassa onkalon, mutta kun klikkaat siihen, peli toteaa vain, että olet aivan liian suuri mahtuaksesi sinne. Mitä tämä tarkoittaa? Pitäisikö minun löytää jotain pienempää, joka mahtuisi sinne? Onko onkalo edes tarkoitettu kuljettavaksi? Olin ehtinyt pelata peliä monta tuntia, ennen kuin törmäsin ensimmäiseen druidiin. Vasta siinä kohtaa minulle selvisi, että pelissä on hahmoja, jotka voivat muuttua eläinhahmoksi, kuten rotaksi.

Tällaiset hetket hämmensivät minua, sillä pelissä on hyytävä määrä asioita, joilla ei ole pelimekaaniikan kannalta mitään merkitystä. Osa on maailmassa puhtaasti siksi, että ne auttavat luomaan maailmaa. Aloittelijan on todella vaikea tietää, että millä on merkitystä ja millä ei.

Vaikka opinkin reilun 125 tunnin aikana tunnistamaan pelaamisen kannalta tärkeät tavarat, minulla oli silti inventaarissa kymmeniä esineitä, joita en koskaan käyttänyt pelin aikana.

### Yhteenveto

Baldur's Gate 3 on upea peli! Itse asiassa se on yksi parhaista pelikokemuksista, mitä minulla on ollut. Tarina, maailma, hahmot, pelimekaniikka ja musiikki ovat kaikki loppuun asti hiottuja. Se ei ole ruma peli, mutta se ei myöskään koreile grafiikalla - ja se ei haittaa yhtään.

Tämä on peli, joka ei taatusti ole kaikkia varten. Pöytäroolipelien mekaniikka, korkea oppimiskynnys, hillittömän suuri maailma sekä pitkä tarina ovat kaikki elementtejä, jotka tekevät pelistä monille vaikean lähestyttävän. Se oli sitä minullekin, mutta heti alussa näin, että haluan pitää tästä pelistä. Siinä oli niin paljon hyvää, etten voinut luovuttaa alun sekavuudesta huolimatta. Onneksi en luovuttanut.

En yleensä suosittele katselemaan peleistä tutoriaaleja, mutta tämän pelin kohdalla teen poikkeuksen. Mikäli D&D-maailma ei ole sinulle tuttu, pääset paljon paremmin alkuun, kun katsot edes hahmon luontiin opastavan videon. Tämä on roolipeli, jossa omalla hahmolla on todella iso vaikutus pelikokemukseen. Varmista, että pelaat sellaisella hahmolla, joka puhuttelee sinua.

Mikäli sinulla on kaveri, jolle D&D-maailma on tuttu, kysy häneltä apua ja vinkkejä. Peli ei ole pelimekaniikaltaan erityisen vaikea, mutta vuosikymmenten aikana luotu D&D-maailma ja sen monimutkaiset mekaniikat voivat tehdä pelistä uudelle pelaajalle haastavan. Peliä pystyy kyllä pelaaman ymmärtämättä kaikkea, mutta silloin menettää ison siivun siitä elämyksestä, jonka Baldur's Gate 3 voi tarjota.

Muista, että tämä ei ole peli, jota kannattaa pelata optimoimalla. Baldur's Gate 3 on **roolipeli**, joten roolipelaa sitä. Tee päätöksiä sen perusteella, mitä hahmosi tekisi, älä sen perusteella, mikä olisi joka tilanteeseen optimiratkaisu. Tietokonepeleissä tarjoutuu harvoin näin hyvää mahdollisuutta roolipelaamiseen, joten käytä se hyväksi.

Reilun 125 tunnin jälkeen minulla on sellainen olo, että haluaisin aloittaa pelin alusta. Tällä kertaa tiedän mitä olen tekemässä. Tiedän millaisen hahmon haluan luoda. En ole ihminen, joka pelaa pelejä useaan kertaan läpi, mutta Baldur's Gate 3 saattaa olla niitä harvoja, joihin tulen palaamaan vielä takaisin.

Mikäli roolipelit kiinnostavat, käy ihmeessä lukemassa myös aikaisempi [kirjotukseni roolipeleistä]({{< ref "/blogi/2024/2024-04-07-roolipelit" >}}).