---
title: Somenälkä
description: "Otto Ojala julkaisi eilen Mastodonissa lyhyen töötin, jossa hän pohti suomenkielisen Mastodonin soveltuvuutta omaan somenälkään. Napakka töötti sai minut miettimään tismalleen samaa kysymystä."
date: 2024-06-27T13:45:00+0300
draft: false
slug: somenalka
aiheet:
    - hyvinvointi
    - internet
resources:
    - name: cover
      src: cover.jpg
      title: "Tietokoneella tehty kuva, jossa on vierekkäin kuusi eri värisestä nesteestä tehtyä puolikaarta tai pystyyn nousevaa kapeaa aaltoa. Jokaisessa on valkoisella eri someen liittyvä logo: snapchat, pinterest, instagram, facebook, rss-syötä sekä twitter. Värikkäät aallot heijastuvat osittain mattapintaisesta lattiasta."
---
[Otto Ojala](https://mastodontti.fi/@oivoi) julkaisi eilen Mastodonissa lyhyen [töötin](https://mastodontti.fi/@oivoi/112683675260037924), jossa hän pohti suomenkielisen Mastodonin soveltuvuutta omaan somenälkään. Napakka töötti sai minut miettimään tismalleen samaa kysymystä.

<!--more-->

![Tietokoneella tehty kuva, jossa on vierekkäin kuusi eri värisestä nesteestä tehtyä puolikaarta tai pystyyn nousevaa kapeaa aaltoa. Jokaisessa on valkoisella eri someen liittyvä logo: snapchat, pinterest, instagram, facebook, rss-syötä sekä twitter. Värikkäät aallot heijastuvat osittain mattapintaisesta lattiasta.](cover.jpg "Kuva: Lewis Ogden")

### Miltä some nykyään tuntuu

Vajaa vuosi sitten kirjoitin itsestäni Mastodon-profiilin esittelyn, jossa lukee seuraavasti: "Introvertti jurottaja joka ei ole erityisen hyvä edes sosiaalisessa mediassa." Olisi ehkä pitänyt kirjoittaa, etten osaa käyttää sosiaalista mediaa, tai että en ole yhteensopiva sen kanssa.

Silloin, kun "sosiaalinen media" koostui [BBS](https://fi.wikipedia.org/wiki/BBS)-purkkeista ja [IRC](https://fi.wikipedia.org/wiki/IRC)-kanavista, kanssakäyminen ihmisten kanssa netin yli tuntui hyvin erilaiselta. Ihmiset olivat isolta osin nimimerkkejä ja keskustelut poukkoilivat usein yhden aiheen ympärillä tai arkisia asioita jutellessa. Vaikka tapasin monia IRC-tuttuja oikeassakin elämässä, ihmisten anonymiteetti oli iso juttu. Keskustelukumppanit olivat isolta osin kasvottomia ja persoonattomia. Se oli epäoleellista, kuka siellä linjan toisessa päässä oli tai mitkä hänen arvot olivat, koska eivät ne juuri koskaan tulleet keskusteluissa vastaan. Tällaiselta se ainakin itsestäni tuntui[^1].

Facebook oli itselleni se palvelu, joka muutti kuvion. Yhtäkkiä seurasin nimenomaan juuri niitä ihmisiä, jotka tunsin oikeasta elämästä. En tiedä mikä sen lopulta aiheutti, mutta muistan aina Facebookin palveluna, joka aloitti online-elämän rakentamisen. Ihmiset halusivat antaa itsestään tarkkaan rakennetun kuvan, joka oli useimmiten hyvin kiillotettu. Samaan aikaan alkoi myös julkaiseminen, jota kutsun paremman sanan puutteessa paatokseksi. Kun ihmiset kokivat jonkin asian itselleen tärkeäksi, he alkoivat käyttää Facebookia tämän viestin toitottamiseen.

Tämä oli se kohta, jossa huomasin ensimmäisiä kertoja olevani allerginen sosiaaliselle medialle. Omassa päässäni olin liittynyt palveluun siksi, että saisin seurata tuttavieni arkisia kuulumisia. Aivan liian usein se tuntui kuitenkin putkelta, joka survottiin kurkkuuni ja sitä pitkin kaadettiin milloin mitäkin viestiä.

Noihin aikoihin olin hyvin poliittisesti aktiivisten ihmisten ympäröimä, mutta se ei juurikaan arjessa näkynyt. Ihmiset olivat ihmisiä ja puhuivat arkisista asioista, joihin kuka tahansa pystyi samaistumaan. Somen puolella näistä ihmisistä kuoriutui kuitenkin jonkinlainen online-taistelija, joka julisti nyrkit pystyssä omia arvojaan ja kertoi toisille, kuinka heidän piti elää elämäänsä ja mikä maailmassa on oikeasti vikana ja tärkeää.

Itsestäni se kaikki tuntui todella raskaalta. Kun algoritmit alkoivat suosia negatiivista ja vuorovaikutteisuutta keräävää sisältöä, tilanne tuntui vaan pahenevan. Facebook ei tarjonnut itselleni muuta kuin huonoa mieltä. Aloin inhota tuttuja, jotka olin tuntenut vuosia.

Facebookin alkuaikojen jälkeen olen ehtinyt testailla useampaa some-palvelua. Oma kokemukseni on, että ne kaikki päätyvät olemaan isolta osin samanlaisia.

Sosiaalisesta mediasta on tullut jonkinlainen väline oman paatoksen julkaisemiseen. Siitä on tullut paikka, jossa ihmiset eivät ole ihmisiä, vaan erilaisten arvojen edustajia. Se on paikka, jossa näiden arvojen puolesta taistellaan. Profiilikuvaukset täytetään avainsanoilla ja emojikokoelmalla, jotka kertovat ne asiat, joiden puolesta taistelet ja joista et tingi pätkääkään. Ihmiset ovat korvautuneet identiteeteillä ja aktiivisilla nettisotilailla.

Otto kirjoitti töötissään osuvasti: "Suomi-Mastodon näyttäytyy itselle usein sellaisena Ylen painavimpien uutisten kommenttipalstana - ja mikäs siinä - mutta on pistänyt pohtimaan, mitä tarkoitusta tämä itselleni palvelee"

Tämän lukiessani tunsin piston sydämessäni. Tajusin olevani yksi Yle-postaaja.

Some saa minut näkemään kaiken negatiivisen. Alan keskittyä maailman epäkohtiin ja muutun samanlaiseksi taistelijaksi. Jaan uutisia, jotka saavat minut ahdistumaan, ärtymään ja jotka tuottavat negatiivisia tunteita. Jaan niitä, koska haluan muiden tuntevan samoin. Heidän pitää tuntea samoin, koska silloin hekin alkaisivat taistella asioiden puolesta ja ne korjautuisivat.

Inhoan sitä. Inhoan itseäni kun menen tuohon tilaan. Pahinta tässä on se, että paha olo tulee osaksi arkielämääni. Minusta tulee samanlainen ankeuttaja kotona ja oikeassa elämässä. Alan voida huonosti silloinkin kun otan etäisyyttä someen.

Kaikesta huolimatta päätin liittyä Mastodoniin. Miksi? Mitä minun somenälkä oikein kerjää ja on vailla?

### Ruokaa somenälkään

Somenälkäni tuntuisi kaipaavan inspiraatiota, hyvää mieltä ja jonkinlaista yhteenkuuluvuuden tunnetta.

Viimeisellä en tarkoita sitä, että minun pitäisi saada tukea samat arvot jakavilta ihmisiltä. Minun ei tarvitse kyllästää feediäni sisällöllä, joka vahvistaa minun olemassa olevia arvoja. En kaipaa kuplaa tai kaikukammiota. Tarkoitan yhteenkuuluvuudella enemmän sellaista tunnetta, joka kumpuaa yhteisistä harrastuksista ja mielenkiinnon kohteista.

Tätä kautta se yhdistyy kahteen edelliseen asiaan, inspiraatioon ja hyvään mieleen. Minusta on aina kiinnostavaa nähdä kun ihmiset jakavat inspiroivia asioita omista harrastuksistaan. Olipa kyse sitten neulomisesta, lemmikeistä, pelien tekemisestä, musiikista, askartelusta, puutarhan laitosta tai web-kehityksestä, minusta se on jotenkin aina hurjan mielenkiintoista. Hyvää mieltä syntyy myös turhista huumorikuvista tai vaikkapa kiinnostavista ötökkäkuvista, joita metsässä aikaansa viettivät ottavat. Valokuvat, ne ovat lähes aina kiinnostavia, inspiroivia ja tuottavat usein myös hyvää mieltä.

Minun somenälkä kaipaa sellaista sosiaalisuutta, joka pohjautuu harmittomaan innostukseen ja aiheisiin, jotka ovat isolta osin universaaleja. Nyt kun asiaa mietin, tämän kirjoituksen inspiroinut Otto on tästä loistava esimerkki. Aloin seurata häntä ensisijaisesti siksi, että hän julkaisi säännöllisesti videopätkiä silloin vielä työn alla olevasta [Basic Biking](https://ottoojala.itch.io/basicbiking) -pelistä. Hän julkaisee [hienoja valokuvia](https://mastodontti.fi/@oivoi/112569421751128315), hauskoja yksityiskohtia arjesta ([vaimon ketsuppipussikokoelma](https://mastodontti.fi/@oivoi/112637448714840207)), boostailee kiinnostavia peliaiheisia tööttejä ja kyselee apua [roboimurin korjaamiseen](https://mastodontti.fi/@oivoi/112479393332475341). Kun katson hänen profiiliaan, minulle ei tule huono olo eikä minua ahdista. Voin paremmin!

Suomimastodonin toinen hienous on ollut siellä olevat kirjailijat sekä kirjanörtit[^2]. Heidän ansiostaan päätin alkaa lukea suomenkielistä kirjallisuutta ja sain mahtavia kirjasuosituksia, joita en ikimaailmassa olisi löytänyt itse. En ole koskaan päässyt tutustumaan siihen millaista kirjailijoiden työarki on, mutta Mastodonissa siihen on tarjoutunut mahdollisuus. Kiehtovaa!

Minun pitäisi seurata enemmän Oton kaltaisia ihmisiä ja profiileja. Minun pitäisi olla itse enemmän sellainen. Yritän kyllä julkaista kaikkea kiinnostavaa ja hyväntuulista. Kirjoittelen tietenkin myös omia typeriä aivopierujani. Mutta sen lisäksi suollan ihan hirvittävän määrän negatiivista sisältöä. Ne ovat minulle tärkeitä asioita, mutta se tekee profiilistani raskaan seurattavan. Juuri sellaisen, jonka seuraaminen saisi minut voimaan huonommin. Levitän oman huonon olon ympäristööni, koska luulen sen parantavan omaa huonoa oloani. Ei se paranna.

Tämä on ongelma monien profiilien kohdalla. Alan seurata heitä, koska heillä on jotain kiinnostavaa, mutta harmillisen moni päätyy silti samaan aikaan postaamaan kaikenlaista negatiivista. Lopulta feedistäni tulee raskasta luettavaa. Koetan välttyä siltä loputtomasti kasvavan filtterilistan avulla, mutta taistelu tuntuu turhalta.

Tämä kaikki on tietenkin kuvausta minun henkilökohtaisesta somenälästäni. Samaan aikaan ymmärrän, että some pystyy olemaan aivan loistava alusta ajaa yhteiskunnallisia asioita. Se on poliittisille ihmisille ja erilaisille aktiiveille yksi työkalu muiden joukossa. Ymmärrän tämän, koska käytän sitä itse tismalleen samaan taistellessani epäinhimillistä kaupunkikehitystä tai teknologiateollisuuden sekoilua vastaan.

En tarkoita, että kaiken pitäisi olla harmitonta höpöttelyä. En tarkoita myöskään, että näin somea käyttävät olisivat ikäviä tai huonoja ihmisiä. Päinvastoin, heitä tarvitaan, sillä he ovat niitä jotka tuovat yhteiskunnan epäkohdat näkyviin ja korjaavat niitä.

Toivon kuitenkin sitä, että somepalvelut mahdollistaisivat näiden kahden erilaisen maailman pitämisen erillään. Minä haluan inspiroitua ja piristyä. Haluan olla yhteydessä ihmisiin, jotka tekevät kiinnostavia asioita, jakavat arkisia touhujaan ja intoilevat omista projekteistaan. Jatkuva paatos ja maailman epäkohtien toitottaminen saa minut voimaan huonosti. Tiedän, että se on toisille tärkeää, mutta maailman negatiivisuutta tulee omaan elämääni tarpeeksi ilman, että kauhon sitä lisää somesta.

IRC oli minulle lottovoitto, sillä sosiaaliset tilanteen oikeassa maailmassa ovat aina olleet kuluttavia. IRC:ssä pystyin juttelemaan tuntikausia uupumatta. Haluaisin, että some pystyisi samaan. Haluaisin olla sosiaalinen tavalla, joka sopii heikkouksilleni.

Nyt kun minulla on aavistus siitä mitä somenälkäni kaipaa, pitäisi keksiä tapa, jolla sille saisi syötettyä oikeanlaista ruokaa. Onko hyviä ideoita?


[^1]: Kyllä silloinkin ihmiset osasivat ottaa yhtään. Ei IRC ongelmaton ollut, mutta oma kokemukseni siitä oli silti hyvin leppoisa verrattuna nykyiseen someen.
[^2]: Kannattaa seurata #KirjaMastodon.