---
title: Kokemuksia ensimmäiseltä Interrail-matkalta
description: ""
date: 2024-09-13T10:28:10+0200
draft: true
slug: series-test
aiheet:
    - matkailu
sarjat:
    - "Interrail-kokemuksia"
resources:
    - name: cover
      src: cover.jpg
      title: ""
---
Kotiuduin juuri elämäni ensimmäiseltä interrail-matkalta. Kuljin matkan aikana 4793 kilometriä 38 eri junalla. Matka opetti kaikenlaista ja samalla se muutti käsitystäni junamatkailusta. Tämä on kirjoitussarjan ensimmäinen osa, jossa käyn läpi omia havaintoja yleisellä tasolla.

<!--more-->

![Alt text](https://placehold.co/1200x630 "Caption")

Kirjoitin matkan suunnitteluvaiheessa ensimmäisistä vastoinkäymisistä. Samaan aikaan puolisoni luki minulle toistuvasti ääneen somessa kirjoitetuista kauhutarinoista. Mielikuvani tulevasta matkasta eivät olleet välttämättä kovin positiivisia, vaikka odotinkin matkaa suurella innolla.

Näin jälkeenpäin on todettava, että kuvitellut hankaluudet eivät koskaan toteutuneet ja matka oli paljon mukavampi, kuin mitä osasin odottaa.

### Junamatkailu vie aikaa
Olin ankkuroinut itseni vahvasti lentomatkailuun. Kun Keski-Eurooppaan lentää parissa tunnissa ja junalla sama väli vie pari vuorokautta, sitä tuli väkisinkin miettineeksi junamatkailun järkevyyttä. Kuvittelin, että matkat olisivat raskaita, puuduttavia ja tuntuisivat pieneltä ikuisuudelta. Todellisuus oli täysin päivänvastainen. Junalla tehdyt matkat olivat kevyitä, rentoja ja ne tuntuivat huomattavasti todellisuutta lyhyemmiltä.

Lentomatkailun marinoimille avoille tärkeintä on muuttaa suhtautumista siirtymiin. Et voi ajatella, että pelkkä perillä oleminen on matkailua. Sinun on suhtauduttava matkaan samalla kuin ihmiset, jotka haaveilevat klassisesta autolla tehtävästä Route 66 road tripistä. He ovat valmiita istumaan tuntikausia autossa, koska se on merkittävä osa matkaa.

Iso ero Route 66:een on kuitenkin se, ettei sinun tarvitse nähdä ajamisen vaivaa. Jos nukuttaa, voit nukkua. Jos haluat puuhastella kännykällä tai läppärillä, siitä vaan. Juna kulkee kyllä. Monissa junissa on myös ravintolavaunut, joten nälän takia ei tarvitse pysähtyä. Voit mennä sinne, syödä ja nauttia vaikka viinistä jos se on sinun juttusi.

Junissa on reilusti tilaa ja äärimmäisen mukavat penkit. Sinun ei tarvitse hengittää kierrätettyä, kuivaa lentokoneilmaa tai kärsiä painevaihtelun aiheuttamasta huonosta olosta. Vessoja riittää. Voit hakea ruoka juuri silloin kun haluat. Junat ovat hiljaisia ja kulkevat tasaisesti. Kaikki tämä yhdistettynä matkustamisen helppouteen tekevät junamatkoista hurjan nopean tuntuisia, vaikka ne veisivätkin aikaa.

### Lippujen varaamisessa on omat temppunsa
Lentomatkailussa lippujen varaaminen on vaivatonta. Lähes aina liput voi ostaa yhdestä paikasta eikä lentoyhtiöistä tarvitse juuri välittää. Lipun myyjä on isolta osin vastuussa myymästään matkasta.

Tämä ei ikävä kyllä toteudu junamatkailussa. Tämä ei kuitenkaan tarkoita, että lippujen hankkiminen olisi erityisen vaikeaa, mutta se vaatii pientä selvittelyä. Ihmisten sekavat kauhukertomukset ovat ainakin omien kokemuksieni mukaan isolta osin liioiteltuja.

Suurin haaste tulee siitä, että joka maassa on omat varausjärjestelmänsä. Tärkeintä on siis selvittää, että minkä palvelun kautta liput saa ostettua ja aikataulut selvitettyä. Tämä on niinkin vaikeaa kuin kirjoittaa hakukoneeseen "KOHDEMAA railway tickets". Ei se ole sen vaikeampaa.

Meidän matkalla käytimme Ruotsissa [SJ:tä](https://www.sj.se), Saksassa [DB:tä](https://int.bahn.de/en/), Sveitsissä [SBB:tä](https://www.sbb.ch/en), Itävallassa [ÖBB:tä](https://fahrplan.oebb.at/webapp) ja Tšekissä [CD:tä](https://www.cd.cz/). Maiden sisällä lippujen ostaminen oli aivan naurettavan helppoa. Kun sinulla on interrail-lippu, sinun tarvitsee tehdä vain paikkavaraus. Monilla junareiteillä edes se ei ole tarpeen, joten voit vaan hypätä junaan ilman minkäänlaista varausta.

