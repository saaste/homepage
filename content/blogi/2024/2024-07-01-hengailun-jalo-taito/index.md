---
title: Hengailun jalo taito
description: "Tapasin viikonloppuna Tuskassa vierailemassa olleen kaverini. Höpisimme niitä näitä yli kahden tunnin ajan. Oli mukava vaan istua ja hengailla. Hengailla ihan kunnolla ilman häiriötekijöitä."
date: 2024-07-01T21:00:00+0300
draft: false
slug: hengailun-jalo-taito
aiheet:
    - hyvinvointi
    - arki
resources:
    - name: cover
      src: cover.jpg
      title: "Korealainen mies ja nainen istuvat hiihtohissiä muistuttavalla penkillä. Nainen nojaa mieheen. Molemmilla on oma puhelin kädessä ja he keskittyvät katsomaan niitä. Kuva on mustavalkoinen."
      params:
        caption: "Tämä on nykyään varsin tyypillinen näky. Vaikka ihmiset ovat fyysisesti yhdessä, he vaikuttavat olevan henkisesti muualla. Ikään kuin he olisivat yksin samassa paikassa. Kuva: Dickson P"
---
Tapasin viikonloppuna Tuskassa vierailemassa olleen kaverini. Höpisimme niitä näitä yli kahden tunnin ajan. Oli mukava vaan istua ja hengailla. Hengailla ihan kunnolla ilman häiriötekijöitä.

<!--more-->

Emme olleet nähneet hetkeen, mutta olemme olleet jatkuvasti yhteydessä peliryhmän kautta. Kyse ei siis ollut varsinaisesti kuulumisten vaihtamisesta. Höpisimme peleistä, elokuvista, musiikista ja satunnaisista asioista, joista olemme kiinnostuneita. Hienoa hetkessä oli se, että kumpikaan ei kokenut tarvetta räplätä kännykkää.

Olen viime päivien aikana katsellut ottamiani valokuvia 2000-luvun alkupuolelta. Niitä katsellessa fiilistelin sitä, kuinka tuohon aikaan ihmisten taskuissa ei ollut jatkuvaa häiriötä aiheuttavaa älypuhelinta. Kun olit ihmisten seurassa, olit oikeasti heidän kanssaan ja se tapahtui itsestään, koska mitä muutakaan olisit voinut.

Kun katson elokuvia 70- ja 80-luvulta, ne ovat täynnä ihmisiä, jotka hengailevat toistensa kanssa. On huippua nähdä ravintola täynnä ihmisiä, jotka ovat oikeasti läsnä. Hassua, kuinka sitä pystyy ikävöimään aikakautta, joka on tapahtunut ennen omaa syntymää.

Samanlaista hengailua näkee nykyään varsin harvoin. Älypuhelin kuumottaa aina taskussa. Olemme niin kiinni siinä, että se muistuttaa äänettömänäkin, että jossain muualla saattaa olla jotain jännittävää. Olemme fyysisesti yhdessä paikassa, mutta henkisesti jossain muualla.

{{<cover>}}

Tein yli vuosi sitten testin ja elin viikon ilman kännykkää. Puhelin oli koko viikon laturissa eteisen pöydällä. Se oli ainut paikka, jossa sain sitä käyttää. Testi teki itselleni erittäin selväksi sen, millainen häiriötekijä puhelin on silloinkin kun se on äänettömällä.

Kännykän kaivaminen on jonkinlainen refleksi. Siihen on helppo tarttua heti kun tulee pienikin tauko tai tyhjä hetki. Tämä refleksi katosi parin ensimmäisen päivän aikana kun luuri ei ollut mukana. Sen seurauksena minun oli paljon helpompi vain olla. Hengailla.

En ole toistanut tuota testiä uudelleen, mutta sen myötä olen rakentanut pieniä muureja itseni ja kännykän välille. Jos mahdollista, kavereiden kanssa hengaillessa survon kännykän jonnekin repun pohjalle. En pidä sitä taskussa tai pöydällä käsien ulottuvilla. En halua, että se häiritsee minua vaativalla hiljaisuudella. Sen käyttämiseen pitää olla niin suuri kynnys, ettei siihen tartu refleksillä.

Usein tuntuu, että hengailun jalo taito on jollain tasolla katoamassa. Ihmiset eivät samalla tavalla kokoonnu samaa paikkaan ja... hengaile. Toivon, ettei taito katoa kokonaan tai pysyvästi. Koetan ainakin itse pitää siitä kiinni, vaikka vietänkin ihmisten kanssa verrattain vähän aikaa. Hengailu saa minut voimaan paremmin.

Mikäli valokuvat ja hengailu kiinnostaa, tätä samaa aihetta käsitellään Framelines-kanavan jaksossa, jossa haastateltavana on [Passing Time](http://sagesohier.com/passing-time-2023) -valokuvakirjan tehnyt **Sage Sohier**. Jakson nimi on [Photographing the Lost Art of 'Hanging Out'](https://www.youtube.com/watch?v=IdVPCNtDLTI).


