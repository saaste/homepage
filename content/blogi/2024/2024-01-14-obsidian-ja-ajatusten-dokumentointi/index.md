---
title: "Obsidian ja ajatusten dokumentointi"
description: "Opin konseption nimeltään digital garden. Selvitellessä tajusin, että Digital Garden muistuttaa tapaa, jolla dokumentoin ajatuksiani. Se vaan tuo sen online-maailmaan."
date: 2024-01-14T20:37:00+08:00
lastmod: 2024-01-14T20:37:00+08:00
draft: false
slug: obsidian-ja-ajatusten-dokumentointi
aiheet:
    - tekniikka
    - hyvinvointi
resources:
    - name: cover
      src: cover.png
      title: Kuvaruutukaappaus Obsidianin työpöytä- ja mobiilikäyttöliittymästä.
      params:
        caption: "Obsidian on suunniteltu ideoiden ja ajatusten dokumentointiin. Se on saatavilla kaikille yleisille käyttöjärjestelmille ja toimii sekä tietokoneella että puhelimessa."
---

Pia [kirjoitti](https://mastodontti.fi/@PiaH/111731154747798879) Mastodonissa konseptista nimeltään [Digital Garden](https://maggieappleton.com/garden-history). Termi oli minulle uusi, joten selvitin mitä se tarkoittaa. Selvitellessä tajusin, että Digital Garden muistuttaa tapaa, jolla dokumentoin ajatuksiani. Se vaan tuo sen online-maailmaan.

<!--more-->

Minulle omien ajatusten dokumentointi on pitkään tuntunut tärkeältä. En osaa selittää miksi, mutta siinä on jotain merkityksellistä. Ongelmana oli kuitenkin vuosikaudet se, etten löytänyt mielekästä tapaa tehdä sitä. Tuntui, että lähes kaikki dokumentointitavat pohjautuvat jonkinlaiseen järjestykseen tai hierarkiaan. Olin iskostanut päähäni ajatuksen siitä, että se on ainut tapa dokumentoida asioita. Tämä oli ongelmallista, koska aivot eivät ainakaan minulla toimi kovinkaan usein hierarkisesti tai jossain tietyssä järjestyksessä.

Oma ajatteluni on hyvin kaoottista. Saatan ajatella yhtä asiaa, se tuo mieleen jonkin toisen asian ja se johtaa kolmanteen. Ajateltavilla asioilla ei välttämättä ole juuri mitään tekemistä keskenään, mutta jonkinlainen assosiaatio niiden välillä on kuitenkin olemassa. Jokin pääni sisällä yhdistää ne toisiinsa, enkä välttämättä itsekään tajua, että miten.

Jos kerran aivot toimivat näin, miksi en dokumentoisi ajatuksiani samalla tavalla?

Mysteeri alkoi aueta, kun löysin [Obsidianin](https://obsidian.md/). Se on avoimen lähdekoodin sovellus muistiinpanojen tekemiseen. Obsidian on rakennettu tavalla, joka tukee ajatusten ja ideoiden dokumentointia. Sitä voi käyttää monella tavalla, ja mitä enemmän luin esimerkkejä muilta ihmisiltä, sitä selkeämmin oma tapani alkoi hahmottua.

{{<cover>}}

Isoin haaste oli kategorioista ja järjestelystä luopuminen. Kirjoitan ajatuksiani Obsidianiin käytännössä yhdessä tasossa. Minulla ei ole kansioita, tägejä tai kategorioita. Iso osa muistiinpanoista on hyvin pieniä. Ne keskittyvät yhtään asiaan tai ajatukseen, vaikka on joukossa jokunen vähän pidempikin kirjoitus. Esimerkiksi tarinoiden aihiot ovat tällaisia. Monet muistiinpanoista saattavat hautautua, mutta se ei haittaa. Jokaisen ajatuksen ja muistiinpanon ei tarvitse olla tärkeä tai hyödyllinen.

Dokumentoinnin keskeisin juttu on linkittäminen. Joskus ajatukset ovat irrallaan kaikesta muusta ja se on ihan sallittua. Aika usein kuitenkin ajatus tuo mieleen jonkun toisen ajatuksen, jonka olen ehtinyt kirjoittaa. Silloin linkitän ne toisiinsa. Joskus taas käy niin, että ajatuksia kirjoittaessa huomaa, että syntyy kokonaan uusi ajatus. Silloin lisään myös tämän uuden ajatuksen Obsidianiin ja varmistan, että muistiinpanot on linkitetty. Jos en juuri siinä hetkessä halua kirjoittaa koko ajatuslenkkiä, luon tyhjän muistiinpanon, jossa ei ole muuta kuin otsikko ja ehkä jokunen ranskalainen viiva. Näitä ajatuksia voi jalostaa sitten myöhemmin.

Tässä järjestelmässä muistiinpanoja ei kirjoiteta kiveen, vaan muistiinpanot elävät, jalostuvat ja löytävät uusia linkkejä kun aikaa kuluu. Se voi tuntua täysin kaoottiselta, mutta Obsidian tarjoaa yllättävän hyvät työkalut kaaoksen hyödyntämiseen. Se kykenee myös visualisoimaan ajatusten ja muistiinpanojen välisiä yhteyksiä. Oma tapani ei suinkaan ole ainut ja se voi joistakin tuntua kaoottiselta, mutta minulle se sopii.

Itselleni Obsidian ei ole pelkästään ajatusten dokumentointia varten. Minulla se toimii myös digitaalisena arkistona, jonne tallennan kaikki tärkeät asiakirjat. Korvasin sillä [Evernoten](https://evernote.com/) -palvelun. Sen lisäksi Obsidian ajaa digitaalisen päiväkirjan virkaa. Ensisijaisesti pidän päiväkirjaa kynällä ja paperilla, mutta välillä täydennän sitä digitaalisesti. Otan myös jokaisesta päiväkirjan sivusta kuvan, jonka tallennan Obsidianiin. Näin fyysisten päiväkirjojen katoaminen tai tuhoutuminen ei kadota sisältöä.

Obsidianiin löytyy läjäpäin erilaisia lisäosia, joiden avulla jokainen voi rakentaa juuri sellaisen dokumentointitavan kuin haluaa. Se taipuu myös ihan perinteiseen kategorisointiin sekä järjestelyyn ja se tukee tägejä.  Yksi lisäosista on [Digital Garden](https://github.com/oleeskild/obsidian-digital-garden), joka mahdollistaa omien muistiinpanojen julkaisemisen netissä. Jos ajatusten dokumentointi tai digitaalisen puutarhan perustaminen kiinnostaa, suosittelen tutustumaan näihin työkaluihin.

Obsidian-muistiinpanot voi synkronoida usean laitteen välillä. Helpoin tapa on käyttää valmista [Obsidian Sync](https://obsidian.md/sync) -palvelua, joka maksaa tällä hetkellä $8 kuukaudessa. Mikäli haluat olla täysin riippumaton ulkopuolisista palveluista ja pitäytyä avoimessa lähdekoodissa, suosittelen ilmaista [SyncThingiä](https://syncthing.net/).
