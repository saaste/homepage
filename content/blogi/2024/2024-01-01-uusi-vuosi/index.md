---
title: "Uusi vuosi"
date: 2024-01-01T00:22:00+02:00
draft: false
slug: uusi-vuosi
aiheet:
    - hyvinvointi
resources:
    - name: cover
      src: cover.jpg
      title: Matalalla puiden yläpuolella lentävä lentokone
      params:
        caption: "Vuosi 2023 koostui taistelusta auto- ja lentomelun aiheuttamia oireita vastaan."
---
Se on taas se aika vuodesta, kun ihmiset tekevät lupauksia, jotka unohdetaan viimeistään helmikuun puolessa välissä. Tämä on se maaginen vuosi, jolloin
uusi minä kuoriutuu esiin ja mennyt jää taakse. Ja sitten vuoden päästä sama tapahtuu uudelleen.

<!--more-->

Minä en ole enää vuosiin tehnyt varsinaisia uuden vuoden lupauksia. Sen sijaan olen katsonut elämääni taaksepäin ja koittanut poimia sieltä asioita, joita
kannattaa jatkaa ja joista kannattaa luopua. Toki joukkoon voi mahtua myös jokunen uusi asia, jonka saatan aloittaa.

Vuoden 2023 hienoin uusi juttu oli säännöllinen päiväkirjan kirjoittaminen. Päiväkirja itsessään ei ole minulle uusi asia. Olen yrittänyt ylläpitää sitä useiden vuosien ajan vaihtelevalla menestyksellä. Joulukuussa 2022 keksin koettaa digitaalisen näpertelyn sijaan kirjoitella paperiseen päiväkirjaan. Se osoittautui menestykseksi. Sillä tiellä aion jatkaa myös vuonna 2024.

Vuoden surkein juttu oli se, kuinka pahaksi melusaasteen aiheuttamat oireet muuttuivat. Pohjamutiin mennyt tilanne päätyi kuitenkin olemaan myös liikkeelle paneva voima. Muutimme joulukuussa uuteen, tuntuvasti hiljaisempaan asuntoon. Vaikka olemme asuneet uudessa kodissa vain hetken, tämä saattaa silti olla vuoden suurimmista positiivista muutoksista.

{{<cover>}}

Vuoteen mahtui myös joitakin isoja henkisiä muutoksia. Ensimmäisenä mieleen tulee ajatukset kasvisruoan lisäämisestä ja lentomatkailun vähentämisestä. En tarkoita näillä mitään erityistä päätöstä vaan enemmän sellaista sisäistä kasvua, jonka seurauksena ne alkoivat tuntumaan oikeasti tärkeiltä.

Kasvisruokailun suhteen ehdin tehdä jo aika isoja muutoksia. Punainen liha ei ole juurikaan kuulunut minun ruokavalioon enää vuosiin, mutta tänä vuonna aloin korvaamaan kanaa erilaisilla kasvisvalmisteilla. Kaikki valmisteet eivät saavuttaneet suurta suosiota, mutta löysin silti ne omat lempparit, jolla voin korvata lähes kaiken ruoanlaitossa käyttämäni kanan. Työtä riittää vielä, mutta askel kerrallaan.

Lentomatkailun vähentäminen jäikin sitten vain sisäisen motivaatiokasvun tasolle. Omat päästöni olivat tänä vuonna aivan järkyttävät ja heti uuden vuoden jälkeen niitä on tulossa lisää. Nämä olivat jo aikaisemmin varattuja matkoja, joten niiden kanssa joutui nyt vaan elämään. Minulla on joitain kiinnostavia seikkailuideoita mielessä, joihin ei liity lainkaan lentämistä, mutta asia vaatii aika paljon uuden opettelua ja uuteen totuttelua. Saa nähdä, että saanko ensimmäiset ajatukset toteutettua jo vuonna 2024.

Vuoden 2023 iso teema itselläni on ollut henkinen hyvinvointi. Tätä ajoivat eteenpäin ääniyliherkkyys sekä alati  elämän taustalla vaaniva masennus. Läpi vuoden keskittyminen on ollut siinä, että tekee mahdollisimman paljon mukavia asioita ja mahdollisimman vähän asioita, jotka eivät sitä ole. Ympäröivä maailma ei juuri nyt tarjoile kovin avokätisesti positiivisia asioita, joten niitä hyvä rakentaa itse. Tämä on osoittautunut hyväksi ohjenuoraksi ja sillä ajattelin jatkaa myös vuonna 2024.

Osa henkisen hyvinvoinnin tavoittelua on ollut materiasta eroon hankkiutuminen. Vaikka olen jo vuosia muuttanut asuntosta toiseen varsin pienellä kuormalla, tämä vuosi nytkäytti sen jotenkin vielä selkeämmin minimalistisempaan suuntaan. Hankkiuduin isosta määrästä tavaraa eroon. Ison osan pyrin myymään, lahjoittamaan tai kierrättämään, mutta ihan kaiken kohdalla se ei tietenkään onnistunut. Elämässä on vain paljon kevyempi elää kun se ei ole täynnä turhaa, käyttämätöntä romua, joka huutelee kaapista, että "miksi et käytä minua?"

Vuosi 2024 alkaa mukavasti pitkäaikaisen haaveen toteuttamisella. Päätin vihdoinkin järjestää tarpeeksi lomaa ja ilmoittautua divemaster-kurssille. Vuoden ensimmäiset viikot menevätkin sen parissa. Jännittää, mutta samaan aikaan olen hurjan innoissani. Enkä pelkästään kurssista vaan siitä, että pääsen ylipäätään sukeltamaan!

Toivotan kaikille mukavaa alkanutta vuotta 2024!
