---
title: Hidasta vauhtia
description: "Pohdintaa siitä, kuinka oma suhtautumiseni liikkumiseen ja liikenteeseen on muuttunut. Ja taidan tietää syyn: olen hidastanut vauhtia."
date: 2024-05-26T13:45:00+0300
lastmod: 2024-05-26T13:45:00+0300
draft: false
slug: hidasta-vauhtia
aiheet:
    - liikunta
    - urbanismi
resources:
    - name: cover
      src: cover.jpg
      title: "Valkoinen Urban Arrow -tavarapyörä pysäköity pienen puiston laidalle. Etulaatikon kyydissä on reppu."
      params:
        caption: "Nykyään poljen kaikkialle Urban Arrow -tavarapyörällä. Sillä hoituvat sekä työmatkat sekä kauppa- ja valokuvausreissut. Tämä kuva on retkeltä, jolloin yritin käydä valokuvamassa kyykäärmeitä. Harmillisesti käärmeet eivät olleet kotona."
---
Mastodonissa [Sami Määttä](https://samimaatta.fi/) pohti lehdissä vellovaa keskustelua, joka maalaa sellaista kuvaa pyöräilijöiden vaarallisuudesta, joka ei tunnu olevan linjassa todellisuuden kanssa. [Postaus](https://mementomori.social/@SamiMaatta/112505737682841160) poiki kiinnostavia kommentteja ja itsekin osallistuin keskusteluun.

Sen myötä aloin miettiä myös sitä, kuinka oma suhtautumiseni liikkumiseen ja liikenteeseen on muuttunut. Ja taidan tietää syyn: olen hidastanut vauhtia.

<!--more-->

Vaikka en ole koskaan kokenut olevani pyöräilijä, minullakin oli pyörä, joka sopi paremmin liikuntaan kuin arkipyöräilyyn. Sillä tuli harrastettua jonkin verran urheilupyöräilyä ja samaa pyörää käytin myös trainerin sekä [Zwiftin](https://www.zwift.com) kanssa. Se loppui kuitenkin siihen kun pyöräni varastettiin. Vaikka olenkin koko ikäni liikkunut pyörällä, urheilupyöräily ei oikein koskaan ollut minun juttu, vaikka se ihan kivaa olikin.

Urheilupyöräily ei kovinkaan usein tuntunut rentouttavalta. Joko sai pelätä henkensä puolesta maanteillä autojen seassa, tai sitten pysähdellä risteyksissä ja väistellä jalankulkijoita. Siinä oli jotain stressaavaa, jota en juuri koskaan kokenut kävellessä tai juostessa.

Pyörävarkauden jälkeen siirryin täysin arkipyöräilijäksi. Minun ensisijainen pyöräni on [Urban Arrow](https://urbanarrow.com/) -tavarapyörä. Pyöräilyyni ei enää liity liikuntaa, vaan se on tapa päästä paikasta toiseen. Olen huomannut, että pyöräilystä on tullut hyvin samanlainen rentouttava liikkumismuoto kuin kävelystä.

{{<cover>}}

Minua korpeaa edelleen jalkakäytäville ja pyöräteille pysäköidyt autot, huonosti toteutetut työmaajärjestelyt, sekä autoinfran päälle liimatut surkeat jalankulku- ja pyöräilytoteutukset, mutta tämä on enemmän seurausta siitä, että olen jo usean vuoden ajan uppoutunut kaupunkisuunnitteluun ja ollut (varsin hiljainen) kestävän kaupunkikehityksen puolestapuhuja. Sen sijaan minua ei enää samalla tavalla ärsytä hortoilevat jalankulkijat.

Uskon, että merkittävä syy on se, että olen hidastanut vauhtia. Kuormapyörän selässä liikkuminen ei ole enää suorite, joka pitää optimoida ja jossa tärkeintä on päästä paikasta toiseen mahdollisimman nopeasti. Tiet eivät ole väyliä, joiden ainut tarkoitus on kuljettaa ihmisiä mahdollisimman tehokkaasti.

Kun lähden liikkeelle, varaan itselleni aikaa ja muistan, että matkasta voi myös nauttia. Olen alkanut tajuta, että tämä on kaupunkien ja liikenteen luonne. Se voi näyttää kaoottiselta, mutta kun ihmiset kulkevat inhimillisellä nopeudella, he näkevät ja huomioivat toisensa. Kaaos muuttuu enemmän kauniiksi baletiksi.

Valitsen nykyään reittejä, jotka ovat pidempiä ja kulkevat luonnon helmassa. Siellä on enemmän ihmisiä, mutta vähemmän autoja. Se tarkoittaa, että joudun hidastelemaan enemmän ja huomioimaan muita liikkujia, mutta jostain syystä juuri se on tehnyt pyöräilystä aidosti kivaa. Enää minua ei hermostuta ajatuksissaan hortoilevat kävelijät, pyöräilyä opettelevat horjuvat lapset tai hihnassa kimpoilevat koirat. Näen heidät kaukaa, hidastan ja kohtaamisista tulee yleensä paljon inhimillisempiä, koska kohtaamme inhimillisellä nopeudella. Niissä näkee toisen kasvot, voi hymyillä, ehkä tervehtiä ääneen ja jatkaa matkaa.

Tämä on myös vahvistanut ajatustani myös siitä, että kävellen liikkuessa pitää pystyä haaveilemaan. Jokaisen askeleen ei tarvitse olla optimoitu eikä sitä pitäisi tarvita tehdä jatkuvassa valppaudessa. Itse vaivun herkästi omiin ajatuksiini kun kävellen. Siksi toivon, että asuttua ympäristöä toteutettaisiin niin, että tämä olisi mahdollista turvallisesti.

On jotenkin vitsikästä, että kaiken tämän jälkeen voin todeta, että todellisuudessa useat pyörämatkani ovat nopeutuneet. Sähköavusteinen pyörä mahdollistaa tasaisen 25 km/h tuntinopeuden eivätkä ylämäet ja vastatuulet hidasta. Pidemmät luontoreitit ovat usein vapaita liikennevaloista ja muista pysähdyksistä.

Hidastaminen ei siis ole tarkoittanut sitä, että matkat kestäisivät pidempään. Se on enemmän sellaista sisäistä hidastamista, joka antaa enemmän tilaa ympäristöstä nauttimiselle ja muiden huomioimiselle.