---
title: "Miltä kuulostaa ääniherkkyys?"
description: "Olen pitänyt meteliä (eh...) ympäristöjen muuttumisesta yhä meluisammaksi. Olen kirjoitellut myös omasta ääniherkkyydestäni, mutta en ole koskaan avannut tarkemmin, että millaista elämä sen kanssa on ollut."
date: 2024-03-11T15:30:00+02:00
draft: true
slug: aaniherkkyys
categories:
    - hyvinvointi
tags:
    - hyvinvointi
images:
    - kirjoitukset/aaniherkkyys/cover.jpg
---

Olen pitänyt meteliä (eh...) ympäristöjen muuttumisesta yhä meluisammaksi. Olen kirjoitellut myös omasta ääniherkkyydestäni, mutta en ole koskaan avannut tarkemmin, että millaista elämä sen kanssa on ollut. Olen itsekin lähinnä reagoinut siihen, mutta nyt pysähdyin ihan ajatuksen kanssa miettimään, että mikä sen rooli on elämässäni.

<!--more-->

Tietynlainen herkkyys on kulkenut mukanani läpi elämän. Kun olen keskustellut vanhempieni kanssa, he vahvistavat sen mitä itsekin muistan omasta lapsuusajasta. Vaikka en mikään erityinen itkupilli olekaan ollut, olen silti ollut aika herkkä itkemään ja reagoimaan muiden ihmisten toimintaan. Yksi varhaisimmista muistoista lapsuudestani on se, kuinka juoksin sisään kun kotimme päältä lensi hävittäjiä. En pelännyt lentokoneita, mutta pakenin, koska niiden ääni tuntui uhkaavalta. Pakenin sitä tunnetta, jonka ääni aiheutti.

Peruskoulussa minun oli vaikeaa keskittyä meluisissa luokkahuoneissa. Siihen aikaan istuimme jonoissa ja riveissä omien pulpettiemme takana. Iso osa tunneista oli hiljaisia ja keskityimme kuuntelemaan opettajaa. Pidin siitä. Kun lähdimme välitunneille, käytävät ja pihalla meluavat lapset tuntuivat jotenkin kaoottisilta. Silloin en miettinyt asiaa vaan yritin vaan sopeutua siihen. Olen myös aika varma, että ääniherkkyyteni ei silloin ollut niin paha kuin nykyään, joten sopeutuminen oli paljon helpompaa.

Opiskeluvuosien aikaan aloin kiinnittää huomiota siihen, että minun oli todella vaikea keskittyä kuuntelemaan puheeseen, jos samassa tilassa puhui joku muu. Taustalta tuleva puhe tuntui tunkeutuvan päähäni, vaikka miten koitin keskittyä puhujaan. Samoihin aikoihin havaitsin, että reagoin selvästi kavereitani voimakkaammin tiettyihin ääniin. Ensimmäisiä tällaisia havaintoja synnyttivät ruokakaupoissa rääkyvät lapset. Ihmettelin, kuinka ystäväni pystivät olemaan neutraalisti, ikään kuin he eivät edes huomaisi huutoa lainkaan. Minun teki mieli laittaa kädet korviin. Kysymys ei ollut vain kovan äänen aiheuttamasta ärsytyksestä. Siinä oli jotain sellaista, joka porautui tajuntaan, ahdisti ja halvaannutti kaiken ajattelun.

Muistan, kuinka iloinen olin kun muutin vanhempien kotoa ensimmäiseen omaan asuntoon. Se oli mahtavaa, sillä nyt sain nauttia hiljaisuudesta ja pystyin rakentamaan ympäristöstä itselleni sopivan. En muista, että olisin koskaan kaivannut takaisin asuntoon, jossa olisi muita aiheuttamassa meteliä. Silloin en tietenkään ajatellut näitä asioita. Se oli vain tunne, mutta näin jälkeenpäin asioita on helpompi tarkastella.

Joskus vanhemmalla iällä siitä alkoi syntyä perheen sisällä jonkinlainen vitsi, että ainut kun minä lähden lennolle, viereisellä penkillä istuu rääkyvä ipana. Kukaan ei tietenkään halua samalle lennolle huutavaa lasta, mutta tämä läppä syntyi siitä, kuinka voimakkaasti minä reagoin siihen. Olen saanut aika usein kuulla olevani "liian herkkä" ja ohjeeksi on annettu, että "sinun pitää vaan tottua".

Mitä vanhemmaksi olen tullut, sitä pahemmin äänet ovat alkaneet häiritä elämääni. En ole tottunut.

### Sinun pitää vaan tottua

Äänten aiheuttamaa oireilua on vaikea kuvata. Moni saattaa ajatella, että se on jonkinlaista ärsytystä. Sellaista, joka tulee kun haluaisit nukkua lauantaina pidempään, mutta naapuri päättää käynnistää lehtipuhaltimen seitsemän aikaan aamusta. Minäkin osaan tuntea tällaista ärsytystä, mutta usein se on ihan jotain muuta.

Kuvittele, että otsaasi laitetaan laite, joka tökkää sinua sekunnin välein. Se on hyvin hellä tökkäys, ei aiheuta kipua tai vahinkoa, eikä tunnu pahalta. Sinun on helppo sietää sitä, mutta kuvittele nyt, että sitä samaa jatkuu ympäri vuorokauden. Kaksi päivää. Viikko. Kuukausi. Et saa siltä missään kohtaa rauhaa ja otsaasi tökitään silloinkin kun yrität saada unta. Se tökkäys, joka alussa tuntui täysin harmittomalta, alkaakin nyt tuntua sietämättömältä. Ennen pitkää tuntoaistisi ylireagoi naputukseen ja hento kosketus alkaa muuttua kivuksi. Sekunnin välein tuntuu kuin joku tökkäisi sinua neulalla. Sitten sinulle sanotaan: "Sinun pitää vaan tottua".

Vaikka edellinen mielikuva on aika kaukaa haettu, se kiteyttää sen tunteen, jota äänet ja etenkin jatkuva melu aiheuttavat minussa. Sillä on hyvin vähän tekemistä perinteisen ärsytyksen kanssa. Sitä ei voi sulkea pois, se sumentaa kaiken ajattelun ja syö sisäänsä kaikki muut tunnetilat. Pahimmillaan en pysty muuta kuin sietämään. Äänet eivät ole enää vain kovia ääniä. Ne muuttuvat kivuksi.

### Äänissä on eroja

Voisi helposti ajatella, että kovat äänet ovat pahimpia. Paljon suurempi merkitys tuntuisi kuitenkin olevan äänen luonteella ja sillä, kuinka hyvin ääni kuuluu tilaan ja hetkeen, jossa olen. Mekaaniset äänet vaikuttavat paljon voimakkaammin kuin luonnon äänet. Syytä tähän en tiedä, mutta tutkimustenkin mukaan ihmiset kokevat luonnon äänet rauhoittavina. Lieneekö sitten joku evoluution jäänne. Kanta-astujan alakerrassa asuneet voivat varmasti samaistua siihen, kuinka häiritsevää se tömistely osaa olla kun yritit saada unta ja yläkerrassa tunnutaan tanssivan polkkaa. Ääni ei ole kova, mutta se on erittäin häiritsevä. Se ei kuulu siihen hetkeen eikä tilaan. Jotkut eivät kykene nukkumaan mummolassa, jossa tikittää vanha kaappikello. Sekään ei ole kova ääni.

Ikävä kyllä monet asuinympäristöt on täytty nimenomaan tilaan kuulumattomilla mekaanisilla äänillä - melusaasteella. Se tekee ääniherkkien elämästä tuntuvasti vaikeampaa. Jos tutkimuksiin ja tilastoihin on uskominen, se tekee myös kaikkien muiden elämästä vaikeampaa. Ihmiset eivät vain tajua sitä silloin, kun heidän kuuloaistinsa ei mene samanlaiseen kaaostilaan, jolloin voidaan kai puhua tottumisesta. Haittavaikutukset ovat silti todelliset.

### Arki on jatkuvaa pakenemista

Asuin monta vuotta keskellä melusaastetta. Kodin vierestä kulki vilkas ohiajotie, joka tuotti liikennemelua ympäri vuorokauden. Se oli se laite, joka naputti otsaan sekunnin välein. Kaverina oli epäsäännöllisesti toistuva lentomelu. Kumpaakaan ei päässyt karkuun edes kotona. Parin vuoden jälkeen aloin tajuta, että minä en pelkästään kärsi melusaasteesta. Olen sairastunut siihen.

Joinain päivinä minulle oli voimia sietää sitä enemmän, toisina taas en voinut muuta suoltaa kipua ulos kyynelinä. Arkeen kuului säännöllisesti ahdistava tunne rinnassa. Sydän tuntui räjähtävän rintalastan takana. Tavallaan vitsikästä, että ääni tuntui melkein kaikkialla muualla paitsi korvissa. Usein tuntui, kun olisin jonkinlaisen paniikkikohtauksen kynnyksellä.

Aloin saada oireita, jotka olivat tuttuja masennusjaksoilta. En kyennyt tekemään mitään, keskittymään mihinkään, tai edes juttelemaan puolisoni kanssa. Olin jatkuvasti joko surullinen, ahdistunut tai vihainen. Arki oli vain sitä, että yritin sietää tunnin kerrallaan.

Sitten muutimme pois.

Muu




