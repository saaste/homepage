---
title: "Ärtyvän suolen oireyhtymä (IBS)"
description: "Erilaisten vatsa- ja ruoansuletusongelmien lisäksi minulla todettiin joitakin vuosia sitten ärtyvän suolen oireyhtymä eli IBS. Olen saanut olla varsin vapaa oireista hyvän aikaa, mutta nyt tämä kirous tuntuu tulleen takaisin."
date: 2024-12-05T16:30:00+0200
lastmod: 2024-12-05T16:30:00+0200
draft: false
slug: artyvan-suolen-oireyhtyma
aiheet:
    - hyvinvointi
resources:
    - name: cover
      src: cover.jpg
      title: "Kuvituskuva ärtyvän suolen oireyhtymän aiheuttamasta kivusta. Vasemmalla henkilö pitää kättään vatsan päällä, vasemmalla puolella kehoa. Sen vieressä on kuva suolistosta, jossa yksi kohta on selvästi muita kapeampi."
      params:
        caption: "Kuva: Scientific Animations"
---
Erilaisten vatsa- ja ruoansulatusongelmien lisäksi minulla todettiin joitakin vuosia sitten ärtyvän suolen oireyhtymä, eli IBS. Olen saanut olla varsin vapaa oireista hyvän aikaa, mutta nyt tämä kirous tuntuu tulleen takaisin.

<!--more-->

{{<cover>}}

IBS ei ole varsinainen sairaus, vaan toiminnallinen vaiva hieman samaan tapaan, kuin laktoosi-intoleranssi - joka minulla on myös. Sitä ymmärretävään vielä verrattain vähän, eikä sen syytä ei tunneta, vaikka tiedämmekin asioita, jotka ovat kytköksissä oireisiin. Kysymys voi olla suoliston yleisestä häiriötilasta, muuttuneesta bakteerikannasta ja myös stressi sekä mielialan muutokset voivat laukaista oireet. Ylipäätään huonot elämäntavat, huono ruokailu ja liikunnan puute voivat altistaa IBS:lle.

Ärtyvän suolen oireyhtymä ei ole vaarallinen. Siihen ei kuole. Miedoimmillaan se on lähinnä kiusallinen, jolloin oireet ovat turvotusta ja ilmavaivoja. Usein siihen liittyy kuitenkin vatsakipu, joka voi olla kokemuksieni mukaan todella kova.

Itselläni IBS todettiin lähinnä poissulkumenetelmällä. Kun mikään muu sairaus tai vaiva ei mätsännyt oireisiin, sen täytyi olla IBS. Käsittääkseni muuta tapaa ei ole. Itselleni koko ärtyvän suolen oireyhtymä näyttäytyykin lähinnä isona kattoterminä monenlaisille oireille.

Minä päädyin tutkimuksiin ja lopulta ravintoterapeutin juttusille jatkuvan turvotuksen ja kovien vatsakipujen takia. Kivut tuhosivat myös ennestään heikot uneni.

Ravintoterapeutti ei juurikaan keskittynyt määrittelemään tautia, sillä se on lopulta aika hyödytöntä. Keskityimme ensisijaisesti oireiden hallintaan. Hänen kautta opin FODMAP-ruokavaliosta.

### FODMAP-ruokavalio
[FODMAP](https://fi.wikipedia.org/wiki/FODMAP) on lyhenne sanahirviöstä *fermentable oligosaccharides, disacchharides, monosaccharides ja polyols*, jotka ovat paksusuolessa fermentoituvia hiilihydraatteja. IBS:ää sairastavilla nämä hiilihydraatit eivät pilkkoudu kunnolla ohutsuolessa, jolloin ne päätyvät sellaisenaan paksusuoleen, jossa ne alkavat käydä. Monet ikävistä oireista johtuvat juuri tästä kaasun kertymisestä.

Kun ihmiset kysyvät minulta, että onko minulla jotain ruoka-ainerajoitteita, vastaan usein puoliksi vitsillä, että minun on helpompi luetella ruoka-aineet, joita voin syödä. FODMAP-hiilihydraatteja löytyy aivan käsittämättömän monista aineista ja ruoista.

Tietyt ruoka-aineet, kuten palko- ja sipulikasvit, ovat selkeä ryhmä. Niitä on helppo välttää, mutta tämä on vain jäävuoren huippu. Ärtyvän suolen oireyhtymä kulkee monesti rinnakkain muiden ruoansulatusvaivojen kanssa. Esimerkiksi refluksitauti on verrattain yleinen IBS:ää sairastavilla. Ei siis välttämättä riitä, että yrität poistaa ruokavaliostasi FODMAP-hiilarit, vaan sinun on huomioitava myös kaikki muut rajoitukset.

Tiukasti rajoitettu FODMAP-ruokavalio ei ole erityisen terveellinen ruokavalio, sillä siitä voi seurata erilaisia puutostiloja. Se on enemmän työkalu, jota käytetään silloin, kun sille on tarvetta.

### Muuttuva kynnys
Ruokavaliossa ei ole kysymys FODMAP-hiilihydraattien täydellisestä välttämisestä. Useimmilla keho pystyy käsittelemään näitä hiilihydraatteja ongelmitta tiettyyn pisteeseen asti. Mikäli tämä kynnys ylitetään, oireet voivat pahentua tuntuvasti.

Tästä syystä IBS:stä kärsivien kannattaa pitää huoli, että arkisessa ruokavaliossa FODMAP-hiilareita on verrattain vähän. Tämä mahdollistaa todennäköisimmin siedettävän arkielämän ja toisaalta satunnaiset poikkeukset eivät välttämättä tuota ikäviä oireita.

Omalla kohdalla tämä on tarkoittanut sitä, että ruokakaapeista katosi likipitäen kaikki sellaiset ruoka-aineet, joissa tiedän olevan suuria määrä FODMAP-hiilareita. En yksinkertaisesti jaksa koko aikaa miettiä, mitä pistän suuhuni. Kotona kaiken on oltava minulle sopivaa.

Näistä rutiineista huolimatta kynnyksen kanssa eläminen voi olla melkoista tasapainottelua. Asiaa monimutkaistaa se, että kynnys muuttuu.

Ravintoterapeutin mukaan IBS on usein aaltoileva. Välillä on hyviä aikoja, jolloin kynnys on korkealla ja voit syödä lähes normaalisti. Huonoina aikoina se on taas todella matalalla, jolloin oireita tulee naurettavan herkästi.

Itselläni tällaista hyvää jaksoa kesti reilut 1,5 vuotta. Viikonlopun kestänyt porsastelu kostautui joka ikinen kerta, mutta arkielämä oli varsin helppoa ja oireetonta. IBS oli olemassa, mutta se pysyi taka-alalla.

Nyt vaikuttaa kuitenkin siltä, että olen palanut takaisin huonoon kauteen.

### Uusia kipuaistimuksia
Normaalisti ihminen ei tunne suolistonsa liikkeitä. Voisi kai sanoa, että siellä ei ole tyypillistä tuntoaistimusta.

Ärtyvän suolen oireyhtymän kanssa painivilla tilanne on usein toinen. He voivat tuntea suolistonsa liikkeet, mutta sen lisäksi he voivat tuntea siellä myös kipua. Joissakin tutkimuksissa on myös havaittu, että oireyhtymää sairastavien kipukynnys alenee, jolloin kivun tuntemukset tuntuvat vieläkin kovemmilla.

Tähän voin jälleen todeta, että omat kokemukset ovat linjassa näiden havaintojen kanssa. Se on kuin hätähuuto aivoille, että kehossa on nyt joku vialla.

Nyt kun keho tuntuu elävän huonoa vaihetta, arkisyöminen on vaikeutunut tuntuvasti. Tuntuu, niin kuin keho olisi unohtanut, mitä ruoalle pitäisi tehdä. On lähes yhdentekevää mitä laitan suuhuni. Keho muuttaa sen tuskaiseksi oloksi ja kivuksi.

Tämä tuhoaa tietenkin ruoasta nauttimisen varsin tehokkaasti. Syöminen ei innosta jos tiedät, että 1-2 tunnin päästä voit huonosti ja saat kärvistellä kivuissa. Samasta syystä olen lopettanut iltasyömisen kokonaan. Syön viimeisen aterian noin neljän aikaan iltapäivällä. Näin voin mennä suuremmalla todennäköisyydellä sänkyyn ilman suuria kipuja ja saada nukuttua läpi yön.

IBS:n oireet ovat hyvin vaihtelevia ja henkilökohtaisia. Jotkut pärjäävät sen kanssa lähinnä vaivaannuttavilla ilmavaivoilla, mutta pahimmillaan se voi olla lähes halvaannuttava riesa, joka pilaa elämän. Itse en edusta kumpaakaan ääripäätä, mutta johtuen yleisesti herkkyydestä, taidan olla siellä keskivälin tuskaisemmalla puolella.

### Ruoansulatuselimistö on aivojen jatke
Ruoansulatuselimistöllä ja aivoilla on useissa tutkimuksissa todettu olevan vahva side. Tämä on yksi IBS:n inhottavuuksista, etenkin jos satut muutenkin sairastamaan masennusta.

Kun elimistö alkaa voida huonosti, tällä on herkästi henkistä hyvinvointia heikentävä vaikutus. Kun mieli alkaa voida huonosti, ruoansulatuselimistö temppuilee entistä enemmän. Seurauksena voi olla viheliäinen oravanpyörä, josta on vaikea päästä pois.

Ihmettelin jo jokin aika sitten sitä, kuinka maailmani tuntuu taas synkkenevän. Tuntui, etten saa positiivisesta riemusta kiinni, vaikka miten yrittäisin. Yksi selittävä tekijä on talven tuoma pimeys, toinen voi olla ärtyvän suolen oireyhtymän kiukustuminen. Toisaalta voi olla myös niin, että koska aloin voida huonommin talven tullen, myös suolisto alkoi temppuilla. Mikä on syy ja seuraus, sitä on vaikea sanoa.

Moniin asioihin tottuu. Vaikka lähes jatkuvan kivun kanssa eläminen ei olekaan mieltä ylentävä kokemus, siihenkin tottuu. Ainakin jossain määrin.

Hyvää on kuitenkin se, että nykyään tiedän millaisten asioiden syöminen tekee olemisestani todella huonon. Voin helposti välttää niitä. Pysyn pitämään arjen kohtalaisen siedettävänä, koska kodistamme ei löydy ruoka-aineita, jotka eivät sopisi minulle. Omilla toimilla on yllättävän suuri vaikutus. Vaikka tunnenkin jatkuvaa kipua, ainakaan minun ei tarvitse tuskailla sängyssä sikiöasennossa.

Sekin auttaa, että tiedän edes suunnilleen, mistä tässä on kysymys. Minun ei tarvitse olla huolissani terveyden suhteen. Asian kanssa pitää vaan koettaa elää ja jossain kohtaa tulee se hetki, että kroppa alkaa voida paremmin. Sitten voin taas nauttia ruoasta ja syömisestä!
