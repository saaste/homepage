---
title: "Asiakaspalvelun portinvartija"
description: "Tarina asiakaspalvelun portinvartijasta, joka pitää huolen, että asiakkaat saavat juuri sellaista palvelua, jota yritys haluaa heille tarjota."
date: 2024-12-10T22:52:00+0200
lastmod: 2024-12-10T22:52:00+0200
draft: false
slug: asiakaspalvelun-portinvartija
aiheet:
    - arki
resources:
    - name: cover
      src: cover.jpg
      title: "Asiakaspalvelija nainen kuulokemikrofoni päässään. Näytöllä näkyy Windows 7."
      params:
        caption: "Kuva: Phil Dowsing Creative (CC)"
---
Tarina asiakaspalvelun portinvartijasta, joka pitää huolen, että asiakkaat saavat juuri sellaista palvelua, jota yritys haluaa heille tarjota.

<!--more-->

{{<cover>}}

Klikkaan sivujen oikeassa alakulmassa olevaa keskustelukuvaketta. Aukeaa pieni popup, joka muistuttaa chattia. Chatin yläpuolella on robotin kuva. Robotilla on ihmisen nimi: Jenni, Sini, Minna, Aulis tai Sisu.

"Hei! Olen asiakaspalvelurobotti Minna!"

Kirjoitan asiakaspalvelubotille ongelmastani. Kerron myös, että luin ohjeet ja niissä kerrottiin olemaan yhteydessä asiakaspalveluun. Botti vastaa, ettei se ymmärrä kysymystäni ja kehottaa muotoilemaan kysymyksen yksinkertaiseen muotoon.

Esitän ongelmani uudelleen. Poistan siitä kaikki merkittävät yksityiskohdat: "Kuinka voin ratkaista ongelmani?" Botti vastaa kirjoittamalla minulle tismalleen saman ohjeen, jonka olin itse lukenut hetkeä aikaisemmin. Ohjeessa kehotetaan olemaan yhteydessä asiakaspalveluun. Kerron botille, että sitähän minä tässä yritän. Botti vastaa, ettei se ymmärrä kysymystäni ja kehottaa muotoilemaan kysymyksen yksinkertaiseen muotoon.

"Haluan yhteyden asiakaspalveluun", kirjoitan botille. Nyt botti kysyy, että minkälaisessa asiassa tarvitsen apua. Se antaa numeroidun listan aihealueita. Listan aiheet ovat samoja, joita luin hetki sitten Usein Kysytyt Kysymykset -sivuilta. Mikään aihealueista ei vastaa ongelmaani. Tiivistän ongelmani kolmeen sanaan: "Haluan ratkaista ongelmani". Botti vastaa kertomalla saman geneerisen ohjeistuksen, jonka se kertoi jo aikaisemmin, ja jonka olin itse lukenut Usein Kysytyt Kysymykset -sivulta.

Portinvartija seisoo edessäni hievahtamatta. Ymmärrän sitä, se on vain töissä. Se tekee juuri sitä, mitä sen on käsketty tehdä.

Lopulta muistan loitsun, joka näihin tilanteisiin usein toimii: "Haluan jutella ihmisen kanssa".

Pienen miettimisen jälkeen botti vastaa: "Jotta voisin yhdistää sinut ihmiskollegalleni, kerro ensin missä asiassa voimme sinua auttaa." Ihmiskollega. Perään botti listaa samat aihealueet, jotka se listasi aikaisemmin. Mikään niistä ei edelleenkään vastaa ongelmaani. Koetan vielä kerran kirjoittaa ongelmani: "Haluan ratkaista ongelmani."

Vastaukset loppuvat. Kestää useita sekunteja, eikä ruudulla tapahtuu mitään. Kunnes: "Operaattori on liittynyt chattiin."

Hämmennyn. Jopa botille oli annettu nimi, mutta asiakaspalvelija on vain geneerinen operaattori. "Hei, kuinka voin auttaa?", hän kysyy. Alan kertoa ongelmaani, juttelemme hetken aikaa ja operaattori alkaa selvittämään asiaa.

Hänen vastauksissaan kestää pitkään. Oletan, että hän ratkoo useita ongelmia yhtä aikaa. Ajattelen, että voin odotellessa puuhastella muuta. Kurkkaan välillä chattiin nähdäkseni, onko operaattori kirjoittanut minulle jotain. Tarkoituksenani on navigoida toisella sivustolla, mutta epähuomiossa klikkaankin selaimen Takaisin-nappia välilehdellä, jossa asiakaspalveluchat on käynnissä. Palaan takaisin palvelun etusivulle. Keskustelu-popup on sulkeutunut.

Oikeaan alareunaan ilmestyy keskustelukuvake. Klikkaan sitä. Popup aukeaa.

"Hei! Olen asiakaspalvelurobotti Minna!"