---
title: "Kirja-arvostelu: Kuunpaivan kirjeet"
description: "Keväällä lukemani Emmi Itärannan Teemestarin kirja on yksi suosikkikirjojani. Olin kovasti innoissani hakiessani kirjastosta saman kirjailijan Kuunpäivän kirjeet. Takakansiteksti vaikutti erittäin kiinnostavalta. Kirja päätyi kuitenkin olemaan yksi tämän vuoden suurimmista pettymyksistä."
date: 2024-08-16T09:00:00+0300
lastmod: 2024-08-16T09:00:00+0300
draft: false
slug: kuunpaivan-kirjeet
aiheet:
    - kirjat
resources:
    - name: cover
      src: cover.jpg
      title: "Osa kirjan kannesta. Kanteen on piirretty kallio, jonka päällä on pieni koti, joka muistuttaa 70-luvun tulevaisuuden koteja. Alareunassa näkyy perinteisempi mökki, jota ympärö harmaat kivimuuodostelmat. Taivaalla näkyy kuu, jonki pinnassa näkyy moderneja laatikkotaloja. Kuun edessä lentää valkoinen lintu. Kannen päällä lukee kirjan nimi."
---
Keväällä lukemani Emmi Itärannan [Teemestarin kirja]({{< ref "/blogi/2024/2024-03-05-teemestarin-kirja" >}}) on yksi suosikkikirjojani. Olin kovasti innoissani hakiessani kirjastosta saman kirjailijan Kuunpäivän kirjeet. Takakansiteksti vaikutti erittäin kiinnostavalta. Kirja päätyi kuitenkin olemaan yksi tämän vuoden suurimmista pettymyksistä.

<!--more-->

![Kirjan kansikuva. Kanteen on piirretty kallio, jonka päällä on pieni koti, joka muistuttaa 70-luvun tulevaisuuden koteja. Alareunassa näkyy perinteisempi mökki, jota ympärö harmaat kivimuuodostelmat. Taivaalla näkyy kuu, jonki pinnassa näkyy moderneja laatikkotaloja. Kuun edessä lentää valkoinen lintu. Kannen päällä lukee kirjan nimi.](kansi.jpg)

### Tarina

On vuosi 2168. Ihmiskunta on levittäytynyt Maasta Kuuhun, Marssiin sekä avaruuteen rakennettuihin sylinterikaupunkeihin. Maapallolla elää edelleen ihmisiä, mutta se on muuttunut monilta osin elinkelvottomaksi ihmisen aiheuttaman ilmaston lämpenemisen takia. Vaikka Maa on ihmisten syntykoti, siitä on tullut jollain tapaa halveksittu paikka, etenkin Marsissa syntyneiden keskuudessa.

Alun perin Maassa syntynyt **Lumi** on parantaja, joka on menossa tapaamaan miestään pitkäksi venyneen erossa olon jälkeen. Hänen miehensä, **Sol**, on Marsissa syntynyt kasvitieteilijä. Lumin pettymykseksi Solille on tullut muita kiireitä ja hän joutuu siirtämään tapaamistaan viime hetkellä. He sopivat tapaavansa uudelleen toisaalla, hotellissa.

Kun Lumi saapuu uuteen tapaamispaikkaan, hotellihuoneessa odottavat Solin matkalaukku sekä vaatteet. Pian hän näkisi miehensä. Illalla palatessaan huoneeseen, Solin tavarat ovat kadonneet ja jäljellä on vain Solin kirjoittama epämääräinen viesti. Hän joutui taas lähtemään. Solin perhe ei tunnut tietävän mistään mitään, tai sitten he salailevat jotain.

Pari päivää myöhemmin uutisissa raportoidaan yllättävästä tapahtumasta, joka ei vaikuta onnettomuudelta. Sol vaikuttaa kadonneen. Lumi aloittaa matkan läpi aurinkokunnan etsiessään miestään ja selvittäessään, mitä hänelle on tapahtunut. Miksi kaikki on niin salamyhkäistä? Onko hän syyllinen tapahtumiin vai sivullinen uhri? Onko hän edes elossa? Tunteeko Lumi lopulta miestään?

### Henkilöt

Tarina kerrotaan Lumin näkökulmasta, joten hän on tietyllä tavalla tarinan päähenkilö. Mutta kuka hän on? Millainen hän on?

Sen kun tietäisi.

Jostain syystä Itäranta ei onnistu missään kohtaa rakentamaan Lumille persoonallisuutta tai taustaa. Jos se jossain on, minä en sitä onnistunut kaivamaan. Minun oli äärimmäisen vaikea samaistua Lumin hahmoon tai ymmärtää hänen toimiaan.

Lumin näkökulmasta hänen miehensä on kadonnut. Tämän pitäisi kaiken järjen mukaan olla vaikea, traumaattinen ja tunteellinen tapahtuma. Lumi kuitenkin rullaa elämässään eteenpäin vailla minkäänlaisia tunteita. Hän tuntuu enemmän kylmältä robotilta.

Lumin edestä toistuvasti katoava Sol jää vielä etäisemmäksi. Hän ei ole oikeastaan edes todellinen henkilö, vaan tarinan konflikti, joka ajaa Lumia eteenpäin. Lukija saa kyllä eteensä myös hänen kirjoittamia viestejä ja hän tulee jollain tavalla tutuksi Lumin muistojen kautta. Teksti antaa ymmärtää, että Soliin pitäisi suhtautua oikeana henkilönä, mutta ei hän sellaiselta missään kohtaa tuntunut.

Tarinassa on jokunen sivuhahmo, kuten Lumin parantajakouluttaja, satunnaisesti vastaan tullut toimittaja, sekä Solin äiti ja sisko. Kaikki heistä tuntuivat lähinnä nimiltä paperilla. Minulle ei tullut kirjan lopussa tunne, että olisin tuntenut yhtäkään tarinan henkilöistä. Niiltä puuttui tausta, persoonallisuus ja luonne. Kaikki tuntuivat samalta, ihmisen aihiolta.

Yritin miettiä, että mistä tämä johtuu. Omalla kohdalla iso syypää oli kirjan kerrontatyyli.

### Päiväkirjan tirkistelyä

Tarina kerrotaan nimensä mukaisesti kirjeillä. Lumi kirjoittaa eräänlaista päiväkirjaa, joka on tarkoitettu Solin luettavaksi, sitten kun he taas tapaavat.

Ongelma on, että lukija ei kulje Lumin matkassa, vaan lukee hänen kirjoituksiaan. Kirjailija on kyllä yrittänyt kirjoittaa tekstin niin, ettei se tuntuisi koko ajan päiväraportin lukemiselta, mutta epäonnistuu siinä aika isosti. Lukijana kuljet koko ajan tapahtumien perässä.

Tämä tyyli jättää jokaisen hahmon käsittämättömän ohueksi. Huomasin toistuvasti ajattelevani, että olisipa kiva, kun olisin saanut olla tapahtumien mukana. Olisin ehkä saattanut pohtia niitä tapahtumia itse. Ehkä olisin oppinut tuntemaan tapahtumien keskellä olevia ihmisiä ja ymmärtämään heidän ajatuksiaan, arvojaan, tekojaan ja valintojaan. Nyt luin Lumin tarpeettoman runollista kuvausta tapahtumista.

Voi myös olla, että Itäranta yksinkertaisesti unohti rakentaa hahmot keskittyessään päiväkirjatyyliin. Tai sitten minä en vaan osannut lukea kirjaa. Olipa syy mikä tahansa, minulle ei syntynyt minkäänlaista tunnesidettä yhteenkään henkilöön.

### Kirja ei ole kirjoitettu minulle

Tyylin toinen ongelma on se, että tunsin lukevani jotain, joka ei ole kirjoitettu minulle. Lumin kirjoittamat kirjeet on kirjoitettu kirjaimellisesti Solille, ja teksti muistuttaa lukijaa siitä toistuvasti. Ensimmäinen kappale alkaa näin: "Sol, tyhjän muistikirjan laaja avaruus aukeaa edessäni..." Hetkeä myöhemmin hän jatkaa: "Anna minun valmistaa kaikki sinua varten, Sol..."

Lumi käyttää kirjoituksissaan toistuvasti Solin nimeä. Tämä tyyli esti minua uppoutumasta maailmaan ja muistutti siitä, että en ole tarinan sisällä. Olen vain ulkopuolinen tirkistelijä, joka on tullut lukemaan toisen päiväkirjaa.

Lisäksi Solin nimen toistaminen tuntui omituiselta. Ihmisten nimen hokeminen puheessa tai tekstissä on ehkä osa amerikkalaista puhetyyliä, mutta ainakin minusta se tuntui näin suomalaisena lähinnä kiusalliselta.

### Haipuva tarina

Pidin Teemestarin kirjasta, koska se maalasi mielenkiintoisen maailman. Siinä ei ollut massiivisia tapahtumia, mutta se kuvasi maailmaa värikkäällä kielellä kiinnostavien henkilöiden kautta. Kuunpäivän kirjeet tuntuu kirjalta, joka yrittää samaa, mutta epäonnistuu isosti.

Kirjan tarina ei tuntunut oikein edes tarinalta. Se tuntui päämäärättömältä juoksemiselta paikasta toiseen. Paikat vaihtuivat planeetalta, kuulta ja sylinterikaupungista toiseen, eikä mikään niistä jäänyt erityisesti mieleen. Mikään ei tuntunut kodilta tai tukikohdalta. Lumin toimintaa tuntuu ohjaavan satunnaisesti nenään eteen putoavat johtolangat, joita hän vaan seuraa ilman, että hänen toimillaan olisi varsinaisesti mitään vaikutusta mihinkään.

Tarina ei onnistunut lataamaan itseeni oikein minkäänlaisia odotuksia. En osannut välittää, että mihin se johtaa tai mitä yhdellekään henkilöistä tapahtuu. En ollut erityisen yllättynyt siitä, että myös kirjan loppu oli yhdentekevä. Se vastasi kyllä joihinkin kysymyksiin, mutta niillä kysymyksillä ei ollut minulle mitään merkitystä.

Scifin kaverina kuljetetaan henkimaailmaa, johon Lumi on parantajana yhteydessä. Yhdessä hetkessä kirja luo raakaa, realistista ja vakavasti otettavaa kuvaa tulevaisuuden maailmasta. Seuraavassa hetkessä lennetään ilveksen selässä pitkin henkimaailmoja, jossa perhoset jakaantuvat miljoonien perhosien massaksi, ja jossa navigoidaan perstaskusta purkautuvan loputtoman lankakerän avulla. Ehkä tämä toimii toisille, mutta minun oli vaikea niellä sitä. En tiennyt miten kirjaan ja sen tarinaan olisi pitäisi suhtautua.

Itäranta jäi minulle edellisestä kirjasta mieleen sillä, kuinka taitavasti hän osasi käyttää suomen kieltä. Hän tuntui yrittävän sitä myös Kuunpäivän kirjeissä, mutta nyt se tuntui väkinäiseltä ja jotenkin muka taiteelliselta. Tämä kirja on lähempänä perinteistä tieteistarinaa, eikä Lumin päiväkirjojen maalaileva ja runollinen tyyli istu siihen lainkaan. Varsinkin kirjan loppupuolen abstraktit liihottelut olivat puuduttavaa luettavaa. Ne muistuttivat hetkittäin [Linnunradan käsikirja liftareille](https://finna.fi/Record/anders.1201687) -kirjaa, olematta kuitenkaan hauskoja: "Alus leijui ilmassa samaan tapaan kuin tiilet eivät leiju."

Lisäksi tiettyjen sanojen käyttö muuttui ärsyttäväksi maneeriksi. Jostain syystä Itäranta on ihastunut haipua-sanaan. Asiat eivät katoa, poistu, kuihdu tai häviä. Kaikki haipuu.

### Palkittu pettymys

Latasin Kuunpäivän kirjeisiin suuren odotuksen, koska Itärannan aikaisempi teos oli niin upea. Ehkä juuri tästä syystä se päätyi olemaan vuoden suurimpia pettymyksiä. Kirja voitti kuitenkin vuonna 2021 parhaan tieteiskirjan Tähtivaeltaja-palkinnon, joten ehkä tämä ei nyt sitten vaan ollut minua varten.

Tuntuu nihkeältä kirjoittaa kirjasta ikävästi, sillä halusin oikeasti pitää siitä. Odotin sitä. Ikävä kyllä odotukset eivät nyt täyttyneet ja tämä kirja haipuu nopeasti unholaan.

Mikäli Emmi Itäranta ei ole ennestään tuttu, suosittelen lukemaan Teemestarin kirjan, jossa Itärannan sanoilla leikkiminen pääsevät paljon paremmin oikeuksiinsa.
