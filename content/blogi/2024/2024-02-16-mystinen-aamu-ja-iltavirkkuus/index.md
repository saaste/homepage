---
title: "Mystinen aamu- ja iltavirkkuus"
description: "Kävin aamulla mielenkiintoisen keskustelun puolison kanssa unirytmeistä ja aamuvirkkuudesta. Aamu- ja iltavirkku ovat itselleni olleet vähän hämmentäviä termejä. Sanojen merkitys tuntuu riippuvan henkilöstä, joka niitä käyttää."
date: 2024-02-16T17:15:00+02:00
lastmod: 2024-02-16T17:15:00+02:00
draft: false
slug: mystinen-aamu-ja-iltavirkkuus
aiheet:
    - hyvinvointi
resources:
    - name: cover
      src: cover.jpg
      title: Uima-allas ennen auringonnousua
      params:
        caption: "Lomalla kävin altaassa joka aamu ennen auringonnousua. Jos en ollut hereillä vielä sängystä noustessa, olin sitä yleensä hypätessäni altaaseen."
---

Kävin aamulla mielenkiintoisen keskustelun puolison kanssa unirytmeistä ja aamuvirkkuudesta. Aamu- ja iltavirkku ovat itselleni olleet vähän hämmentäviä termejä. Sanojen merkitys tuntuu riippuvan henkilöstä, joka niitä käyttää.

<!--more-->

Johtuen omasta [unettomuudesta]({{< ref "/blogi/2024/2024-01-04-unettomuus/index.md" >}}), olen lukenut unesta, nukkumisesta ja niihin liittyvistä asioista. Tiedän, että tutkimukset ovat osoittaneet, että ihmiset ovat erilaisia ja että heillä on erilaisia luontaisia unirytmejä. Kirjoituksen tarkoitus ei ole kyseenalaistaa niitä, vaan pohtia omien havaintojen valossa, kuinka suuri rooli näillä eroilla on todelliseen ihmisen unirytmiin ja miten minä hallitsen omaa unirytmiäni. Sinä saatat olla aivan erilainen kuin minä.

Ilta- ja aamuvirkkuuden sisäistämistä vaikeuttaa se, etten koe olevani kumpaakaan. En ole erityisen virkeä aamuisin eikä aikaisin herääminen ole minulle yhtään sen helpompaa tai vaikeampaa kuin myöhään nukkuminen. Pystyn menemään ajoissa nukkumaan, mutta ihan yhtä helposti minä pystyn valvomaan aamuyön tunneille. Omalla kohdalla määrittäviä tekijöitä tuntuisi olevan kolme: missä rytmissä olen, mitä haluan ja mitä teen. Näistä ensimmäinen on lähinnä kahden jälkimmäisen seuraus.

### Halu + teot = minun unirytmi

Omat tekemiseni ovat nukkumisen kannalta todella tärkeässä roolissa. Olen oppinut, että leppoisa nukahtaminen vaatii rauhoittumista. Käytännössä en saa tehdä mitään virkistävää ennen nukkumaan menoa. Erityisesti ohjelmointi ja pelaaminen ovat sellaisia, joihin voin uppoutua tuntikausiksi eikä nukkumisesta tule niiden jälkeen mitään, koska aivot käyvät niin kierroksilla. Myös fyysinen liikunta, kännykän räplääminen sekä kahvi aiheuttavat saman. Teen joka päivä tietoisen päätöksen siitä, että lopetan nämä aktiviteetit hyvissä ajoin ennen nukkumaan menoa. Sillä ei ole väliä, mihin aikaan menen nukkumaan. Kofeiinin nauttimisen lopetin kokonaan.

Toisaalta jouduin myös päättämään, että teen rauhoittavia asioita ennen sänkyyn menoa. Minun kohdalla se tarkoittaa pienen iltapalan syömistä ja iltapesujen tekemistä rauhassa ja hyvissä ajoin. Sen jälkeen menen sänkyyn, tyhjennän pääni päiväkirjaan ja alan lukea kirjaa. Joillekin lukeminen on virkistävää toimintaa, mutta minua se rauhoittaa. Nämä kaikki ovat tietoisia päätöksiä eikä jonkinlaista automaatiota. Niitä päätöksiä ohjaa halu.

Halulla tarkoitan halua olla tietynlaisessa unirytmissä. Olen ollut eri elämäntilanteissa eri rytmeissä. Jos matkustan ulkomaille, haluan olla paikallisessa rytmissä. Edellisellä Indonesian matkalla se tarkoitti sitä, että jouduin siirtämään sekä nukahtamista että heräämistä noin kuudella tunnilla. Nykyisessä arjessa olen valinnut olla varhaisessa aamurytmissä. Pyrin menemään sänkyyn 21-22 ja heräämään 5:30. Syitä tähän on useita: haluan lopettaa työt valoisan aikaan, pyöräillä työmatkani tyhjillä teillä, käydä kuntosalilla kun se on tyhjä, tehdä töitä ennen palaverirumbaa ja käydä kaupoilla sekä muilla asioilla ennen ruuhkia. Minua motivoi oma rauha.

{{<cover>}}

Puolisoni kadehtii minua välillä aamuvirkkuudestani, mutta sanon hänelle toistuvasti, etten minä ole luonnostani erityisen aamuvirkku. Olen herätessäni ihan yhtä tokkurassa, olipa kello mitä tahansa. Tokkuraisuuteen vaikuttaa ensisijaisesti unen määrä ja laatu, ei se mihin aikaan herääminen tapahtuu. Joka aamu tekisi mieli jäädä laiskottelemaan. Jos joudun heräämään pimeässä, olen aivan kuollut. Siksi hankin herätysvalon. Ei minua kiinnosta yhtään lähteä aamuisin polkemaan pimeään ja märkään ulkoilmaan. Teen niin silti, koska kiitän itseäni siitä myöhemmin.

### Aivojen vireystila

Vaikka usein keskustelu pyörii absoluuttisten kellonaikojen ympärillä, välillä aamu- ja iltavirkulla tarkoitetaan sitä, kuinka kykeneväinen henkilö on toimimaan heräämisen jälkeen tai ennen nukkumaan menoa. Jotkut sanovat, ettei heidän aivot toimi pariin tuntiin heräämisen jälkeen, toisilla taas tunnit heräämisen jälkeen ovat parasta aikaa ajatella. Itse en osaa samaistua kunnolla tähänkään, sillä oma kykyni käyttää aivoja tuntuu olevan sidottu samaan kolmeen asiaan: rytmiin, haluun ja tekemiseen.

Opiskeluaikoina erityisesti aamun tunnit olivat itselleni todella haastavia. Tuntui, että aivot olivat mössöä aina lounastuntiin asti ja sen jälkeen alkoi hiilarikooma, joka vaan pidensi sitä olotilaa. Tunsin olevani virkeimmilläni vasta illalla kun pääsin kotiin. Eikä sitä virkeyttä tietysti halunnut heittää hukkaan, joten helposti tuli touhuttua kaikenlaista iltamyöhään asti.

Kesken opiskelujen tein muutoksen ja päätin, että aloitan päiväni liikunnalla. Silloin se tarkoitti sitä, että raahauduin aamuisin uimahalliin. Se vaati matkoineen noin 1,5 tuntia, koska halusin käydä uinnin jälkeen aamusaunassa. Muutoksen tekeminen ei ollut helppoa ja vei useita viikkoja, että siitä alkoi tulla luonteva rutiini. Rutiinin myötä muuttui kuitenkin myös aivojen toiminta. Olin aamun ensimmäisillä tunneilla todella virkeä, lounaalla ruoka maistui enkä silti tuntenut itseäni väsyneeksi iltapäivälläkään. Väsymys ja kooma iskivät vasta iltaisin. Juuri silloin kun halusin alkaa rauhoittua.

Unettomuuden aikana ja myös ennen sitä minulla oli vaiheita, joissa olin virkeimmilläni keskellä yötä. Nukuin päivät ja touhusin yöt.

Omasta elämästäni olen huomannut, että liike, liikunta ja ruoka ohjaavat suuresti omaa vireystilaani. Jos haluan varmistaa olevani virkeä, liikun ennen sitä. Jostain syystä fyysisen liikunnan jälkeen on paljon helpompi ajatella ja aivot ovat valmiina hommiin. Tästä syystä pyörällä tehty työmatka aamuisin on uskomaton työtehon ja ajattelun vauhdittaja. Ruoalla on iso rooli yleisen rytmityksen hallinnassa. Parhaiten huomaan sen matkoilla. Jos matkustan eri aikavyöhykkeelle, pidän menomatkalla kevyen paaston ja annan kropalle sekä aivoille potkustartin syömällä perillä oikeaan aikaan. 

### Tarpeeton kateus

Aamupalapöydässä puolisoni kadehti uutta työkaveriaan, joka tulee toimistolle selvästi häntä aikaisemmin. Mielenkiintoista oli, että kun ehdotin hänelle samaa aikaista aamua, hän ei kuitenkaan halunnut sitä. Se oli kuulemma epäinhimillinen aika lähteä töihin, silloin on pimeää ja hän haluaa muutenkin tehdä aamutoimet rauhassa. Nukkumaankin pitäisi mennä aikaisemmin, että saisi täydet yöunet. Hän siis jollain tavalla kadehti toista asiasta, jota ei itse kuitenkaan halunnut.

Tämä sama toteutuu jollain tasolla myös minun kanssa. Hän näkee kyllä kaikki ne edut, joita minun varhaisempi rytmi antaa, mutta ei ole kuitenkaan valmis tekemään niitä tekoja, joita rytmin ylläpitäminen vaatisi.

Juttelimme myös Indonesian matkan aikana tapahtuneesta muutoksesta. Hän oli täysin kykeneväinen muuttamaan unirytmiään kuudella tunnilla ja onnistui siinä paljon minua paremmin sekä nopeammin. Sen lisäksi hän oli Indonesiassa varhaisemmassa rytmissä kuin täällä Suomessa - eikä hänelle ollut siihen mitään pakottavaa tarvetta.

Minä heräsin ajoissa, koska sukelluskurssi alkoi tiettyyn aikaan ja halusin ennen sitä käydä aamu-uinnilla, syödä aamupalan ja tarkastaa varusteeni rauhassa. Hän heräsi ja meni nukkumaan samaan aikaan ihan vaan koska... halusi? Minusta on mielenkiintoista, että iltavirkuksi itsensä lokeroiva ihminen oli täysin kykeneväinen toimimaan aamuvirkkuna usean viikon ajan ja tekemään muutoksen hyvin nopeasti ilman ulkopuolisia vaatimuksia. Kun palasimme Suomeen, hän palasi välittömästi entiseen rytmiinsä ja teki sen minua nopeammin.

Omalla toiminnalla ja halulla tuntuisi ainakin omassa elämässä olevan kaikista suurin vaikutus unirytmiin. Myös ympäristöllä ja rutiineilla vaikuttaisi olevan suuri rooli. Talvet ovat pimeyden takia itselleni tuntuvasti vaikeampia. Olen silloin paljon väsyneempi. Puolison kohdalla huomaan, että televisiolla tuntuisi olevan suuri rooli iltarutiinien ajoittamisessa. Indonesiassa televisiota ei ollut, mutta kotona siellä on aina se myöhäisen illan "katson vielä tämän loppuun" -ohjelma. Eikä sillä näytä olevan väliä, tuleeko ohjelmaa livenä vai toistetaanko se tallenteesta.
