---
title: "Sosiaalinen väsymys"
description: "Vietin viikonlopun Tampereella. Reissu oli hyvä muistutus siitä, kuinka pieni oma sosiaalisen energian tankkini on."
date: 2024-11-25T07:45:00+0200
draft: false
slug: sosiaalinen-vasymys
aiheet:
    - arki
    - hyvinvointi
resources:
    - name: cover
      src: cover.jpg
      title: "Hotellihuone, jossa on kaksi sänkyä ja niiden vastapäätä pieni pöytä. Huoneessa on kaksi tuolia ja päätyseinällä ikkuna, josta näkyy kerrostaloja. Huoneen sisustuksessä ei ole juurikaan käytetty värejä."
      params:
        caption: "Sosialisointia täynnä olevan illan jälkeen hiljainen ja väritön hotellihuone tuntui paratiisilta."
---
Vietin viikonlopun Tampereella. Reissu oli hyvä muistutus siitä, kuinka pieni oma sosiaalisen energian tankkini on.

<!--more-->

Oman elämäni yksi merkittävimpiä tietokirjoja on ollut [Susan Cainin Quiet](https://susancain.net/book/quiet/). Se opetti minulle introversiosta asioita, joita olin pohtinut vuosikausia.

Yksi introversion ja ekstroversion ominaispiirre on se, kuinka keho reagoi ulkoisiin ärsykkeisiin. Äärilaidoissa voidaan ajatella, että introvertit ylireagoivat ärsykkeisiin, jolloin ne kuormittuvat helposti. Vastaavasti ekstrovertit alireagoivat, jolloin he voivat tuntea itsensä tylsistyneeksi ja väsyneeksi, ellei heidän ympäristöään täytetä ulkoisilla ärsykkeillä. Erityisen mielenkiintoista minusta on se, että tämä ominaisuus voidaan havaita lähes vastasyntyneillä lapsille. Kyse on siis synnynnäisestä piirteestä.

Lapsena ja teininä tulin miettineeksi sitä, miksi kavereiden näkemisessä oli aina jotain epämukavaa. En osannut pukea sitä tunnetta sanoiksi. Se tuntui erikoiselta, sillä vaikka kavereiden näkeminen oli kivaa ja nautin siitä, minusta oli silti mahtavaa päästä kotiin ja olla vaan yksin. Tunsin siitä jonkinlaista syyllisyyttäkin. Ikään kuin en osaisi nauttia kavereiden kanssa olemisesta, tai olisin jonkinlainen epäsosiaalinen luopio.

Quiet-kirjan myötä opin, ettei kyse ole siitä. Tunne, jota en osannut kuvailla, oli yksinkertaisesti ylikuormittumista.

Cain kuvailee ihmisten energiatasoja tankkina. Kun tankki on tyhjä, olo muuttuu hankalaksi, tuskaiseksi tai jopa ahdistuneeksi. Siihen ei ole muuta ratkaisua kuin tankin täyttäminen. Introverteilla tämä tarkoittaa usein yksin olemisesta sellaisessa ympäristössä, jossa ei ole liikaa ulkoisia ärsykkeitä. Ekstroverteilla se voi olla juuri päinvastoin: he tarvitsevat toimintaa, hälinää ja sosiaalisia tilanteita, jotta saavat itsensä sopivaan energiatasoon.

Viikonloppu oli hyvä muistutus tästä. Järjestimme kaverille yllätysjuhlat ja samaan paikkaan kokoontui meidän pieni peliporukka. Ilta oli kaikin puolin mukava ja kampesin takaisin hotellille vasta yhden jälkeen yöllä. Mukavasta illasta huolimatta olin onnellinen kun pääsin hotellin hiljaisuuteen ja rauhaan. Olin aivan poikki, mutta minun oli vaikeuksia saada unta. Tuntui kuin olisin jotenkin ylikuormittunut.

{{<cover>}}

Saavuin Tampereelle junalla, mutta paluumatka tehtiin kaverin autolla. Ajatus parin tunnin automatkasta kavereiden kanssa tuntui lähinnä ahdistavalta. Ei siksi, että kaverit olisivat huonoa seuraa, vaan siksi, että joudun lähtemään matkaan täysin tyhjällä tankilla. Asiaa ei auttanut se, että kuljettaja huudatti musiikkia läpi matkan. Haaveilin koko matkan siitä, että olisin saanut matkustaa kotiin hiljaisessa junassa puhumatta kenellekään.

Tällainen sosiaalinen väsymys vaikuttaa olevan joillekin ihmisille vaikea konsepti ymmärtää. Osa saattaa jopa loukkaantua siitä, etten osallistu kaikenlaisiin rientoihin tai poistun niistä aikaisin. Välillä siihen suhtaudutaan jonkinlaisena vitsinä, mikä tuntuu tietysti vähän inhottavalta. Itselleni kun se ei ole erityisen kivaa.

Viikonloppu oli tosi mukava. Oli hauska nähdä ystäviä. Sen hinta on kuitenkin se, että joudun viettämään seuraavat päivät omassa hiljaisuudessa ja välttämään kaikkia ulkoisia ärsykkeitä. Sosiaalisen energiatankin täydellinen tyhjentyminen ei ole usein kovin mukava kokemus. Siitä palautuminen kestää.

