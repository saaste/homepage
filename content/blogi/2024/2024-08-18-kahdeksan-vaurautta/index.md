---
title: Kahdeksan vaurautta
description: "Tein tällä viikolla 43 kilometrin juoksuseikkailun ja kuuntelin matkalla podcast-jakson, jossa käsiteltiin kahdeksaa vaurautta, joita rahalla ei voi ostaa. Aloin miettiä, kuinka nämä rikkaudet toteutuvat omassa elämässäni."
date: 2024-08-18T08:13:27+0300
lastmod: 2024-08-18T08:13:27+0300
draft: false
slug: kahdeksan-vaurautta
aiheet:
    - hyvinvointi
resources:
    - name: cover
      src: cover.jpg
      title: "Robin Sharma pastellin turkoosissa huoneessa. Hänen edessään on telineessä oleva mikrofoni. Yllään Robinilla on harmaa lippis, harmaat liivit sekä niiden alla musta t-paita. Hänen taustalla on kirjahylly ja edessä olevalla pöydällä mukeja sekä hänen kirjoittamansa kirja."
      params:
        caption: "Robin Sharma haastateltavana Feel Better, Live More -podcastissa."
---
Tein tällä viikolla 43 kilometrin juoksuseikkailun ja kuuntelin matkalla podcast-jakson, jossa käsiteltiin kahdeksaa vaurautta, joita rahalla ei voi ostaa. Aloin miettiä, kuinka nämä rikkaudet toteutuvat omassa elämässäni.

<!--more-->

Kysymyksessä oli [Feel Better, Live More](https://drchatterjee.com/blog/category/podcast/) -podcastin jakso, jossa [haastateltiin Robin Sharmaa](https://drchatterjee.com/8-hidden-habits-to-live-your-healthiest-happiest-and-most-fulfilled-life-with-robin-sharma/). Hän on julkaissut kirjan [The Wealth Money Can't Buy: The Hidden 8 Habits to Live Your Richest Life](https://thewealthmoneycantbuy.net/). Jaksossa oli paljon ajatuksia herättävää sekä inspiroivaa keskustelua. Suosittelenkin lämpimästi sen kuuntelua.

{{<cover>}}

### 1. Kehittyminen (Growth)
Uuden oppiminen on aina tuonut minulla suurta iloa elämään. Olipa kysymys tiedonmurusesta tai uudesta taidosta, oppinen on paitsi prosessina, niin myös lopputuloksena äärimmäisen rikastuttavaa. Jostain syystä en ole koskaan malttanut pysähtyä tiettyyn tasoon ja tyytyä tekemään sitä mitä osaan. Oppiminen on itselleni sisäinen tarve, joka ei tarvitse toimiakseen ulkoista polttoainetta. Siinä on lapsenomaista riemua, jota harvoin löytää muualta.

Olen tietynlainen self-help -ajattelun fani. Haluan olla joka päivä parempi kuin edellisenä päivänä. Monet ikävät asiat elämässä voi selvittää sillä, että on itse parempi. Joskus se tarkoittaa sitä, että on parempi muille, mutta useimmiten se tarkoittaa sitä, että on parempi itselleen. On parempi versio itsestä.

Usein tunnen, että ihmiset eivät arvosta oppimista. Halutaan tehdä sitä, mitä osataan ja koetaan, että oppimisprosessi on vaikea ja raskas. Ikään kuin oppiminen olisi vain nuorille tai opiskelijoille.

### 2. Terveys (Wellness)
Haastattelussa Sharma totesi: hyvä terveys on ihmisen päässä oleva kruunu, jonka ainoastaan sairaat ihmiset näkevät. Terveyttä pidetään päivänselvyytenä, kunnes sen menettää.

Muistan tarkalleen, missä kohtaa oma ajatukseni terveydestä muuttui. Olin vasta nuori teini, kun isäni joutui ohitusleikkaukseen. Miten joku niin nuori voi joutua sellaiseen? Eivätkö ne ole vanhojen ihmisten ongelmia?

Päätin silloin, että aion jatkossa pitää terveydestäni huolta. Onneksi päätin, sillä se todella on rikkaus. Olen nykyään kenties paremmassa kunnolla kuin koskaan ennen. En ehkä henkisesti, mutta ainakin fyysisesti. Yrityksestä huolimatta terveys voi silti pettää, mutta teen kaikkeni, ettei se johtuisi ainakaan omasta tekemättömyydestäni.

Olen saanut vuosien aikana seurata, kuinka tuttavapiirissä ihmisten terveys on rappeutunut. Kunto huonontunut, maha kasvanut ja keho läskistynyt. Itse en ole tätä itselleni sallinut. Minulla on vain yksi keho eikä uutta voi ostaa velaksi. Haluan pitää siitä huolta, jotta se kantaisi minua vieläkin vanhempana.

En ole täysin terve ja kamppailen tiettyjen terveysongelmien kanssa. Olen silti kokonaisuudessa erittäin hyvässä kunnossa. Nautin suuresti siitä, että kehoni kykenee liikuttamaan minua suuria matkoja ja paikkoihin, joihin haluan mennä. Nautin myös siitä, että voin elää elämää, joka pyörii aktiivisen liikkumisen - kävelyn ja pyöräilyn - varassa.

### 3. Perhe ja ystävät (Family)

Tämä lienee yksi niistä rikkauksista, jotka elämästäni tietyllä tapaa puuttuu. Minulla ei ole omaa perhettä. Eikä minulla ole montaa ystävää. Toisaalta minä en oikeastaan kaipaa kumpaakaan.

En ole koskaan kokenut olevani ihminen, joka kaipaa omaa perhettä - siksi sitä ei minulla ole. Olen yksinolija, viihdyn yksin. Minulla on elämässäni ainakin useimpina hetkinä ihan riittävästi ihmisiä.

Voisiko jokunen uusi ystävä ja aktiivisempi kaveripiiri tuoda jotain lisää? Ehkä. Toisaalta ihmiset ovat olleet elämäni suurin riesa ja vielä nykyäänkin tuovat usein tarpeetonta kitkaa elämääni.

Tiedän myös mitä on yksinäisyys. Olen saanut kokea sitä vuosia. Se on rikkauden vastakohta. En halua sitä itselleni enkä kenellekään muulle. Silti se on välillä läsnä köyhdyttämässä elämääni.

### 4. Työ ja tekeminen (Craft)

Voin sanoa kuuluvani niihin ihmisiin, jotka tekevät työkseen juuri sitä, mitä ovat aina halunneet tehdä. Olen ala-asteelta lähtien tavoitellut nykyistä ammattiani. Tästä näkökulmasta voisi sanoa, että minulle maksetaan siitä, että teen mitä nautin.

Samaan aikaan työ ei ole koskaan ollut minulle erityinen henkisen hyvinvoinnin väline. Teen sitä, koska siitä saa rahaa, jolla voin tehdä sitä mitä haluan. En ole koskaan hakenut työltä erityisen suurta merkitystä.

Nykyään tilanne on muuttunut huonompaan suuntaan. Olen ohjelmoija, töissä it-alalla, ja päivä päivältä häpeän koko ajan enemmän sitä, kuinka tämä ala toimii. En häpeä omaa tehtävääni, projektiani tai työnantajaani. Ne ovat kaikki hyviä ja asiallisia. Ala yleisesti on kuitenkin monella tapaa mätä.

Töiden ulkopuolinen tekeminen ja käsityöt, ovat rikkaus, jota en ole osannut arvostaa tarpeeksi. Vasta viime vuosina olen alkanut panostaa niihin enemmän. Omat projektit ja käsillä tekeminen ohjaavat minua keskittymään juuri tähän hetkeen. Sen lisäksi lopputulos tuottaa useimmiten iloa ja riemua.

Se on rikkaus, jota aion lisätä elämääni.

### 5. Raha (Money)

Kirjaa lukematta ihmettelen, miksi raha on tässä listassa. Rahalla voi ostaa nykyisessä maailmassa lisää rahaa. Raha on kuitenkin samalla välttämättömyys.

Tiedän mitä on olla täysin ilman rahaa. Kun sitä ei ole ruokaan eikä asuntoon. Raha on välttämättömyys ja tietty määrä sitä tuo aivan suunnattoman määrään onnellisuutta. Raha tuo itselleni eniten onnellisuutta silloin, kun sitä ei tarvitse ajatella tai murehtia.

Tietyn pisteen jälkeen sen merkitys muuttuu nopeasti. Se ei tuo juurikaan onnellisuutta tai iloa, mutta se tuo mielenrauhaa ja varmuutta. Säästöt luovat turvaa tulevaisuuteen.

Olen itse ylittänyt sen pisteen, jossa raha ei tuo onnellisuutta. Turvaa se silti tuo.

### 6. Yhteisöt (Community)

Olen introvertti enkä välitä ihan kauheasti yhteisöistä. Välitän kuitenkin vähän. Olen hirveän huono rakentamaan yhteisöjä ja tunnen useimmissa oloni ulkopuoliseksi. Usein yhteisöt tuntuvat ekstroverttien henkireiältä ja sitä kautta kuvitellaan, että ne ovat automaattisesti jonkinlainen rikkaus.

Ajattelen silti, että ihminen on laumaeläin. Kaipaan sitä tunnetta, että olen osa jotain yhteisöä. Omat yhteisöni eivät ole kuitenkaan arkielämässä kovin kouriintuntuvia.

Ehkä tämä on sellainen rikkaus, jota en vaan osaa kauheasti arvostaa, vaikka ehkä pitäisi.

### 7. Seikkaileminen (Adventure)

Seikkailemisesta on tullut minulle [henkireikä]({{< ref "/blogi/2024/2024-01-03-eheyttavat-seikkailut" >}}). Haluan nähdä, kokea ja tehdä jotain uutta. Haluan mennä tietämättä mihin olen menossa. Haluan yllättyä ja joutua turvallisesti pulaan.

Tämä kaikki on lapsille täysin normaalia. Jostain syystä me aikuiset unohdamme, kuinka paljon seikkaileminen tuo rikkautta elämään. Haluamme suunnitella ja varmistaa kaiken. Pitää huolen siitä, että olemme aina ohjaksissa ja välttelemme yllätyksiä.

Tunnistin seikkailun tärkeyden vuosia sitten, mutta mitä vanhemmaksi elän, sitä enemmän olen alkanut sitä arvostaa. Tunnen eläväni kun seikkailen. Seikkailut voivat kestää päivän tai ne voivat kestää kuukausia. Sillä ei ole väliä. Haluan hypätä tuntemattomaan, testata itseäni ja poistua omalta mukavuusalueeltani.

Tätä rikkautta minulla ei ole elämässä edelleenkään tarpeeksi. Siksi haluan lisätä sitä.

### 8. Muiden palveleminen (Service)

Viimeinen listan rikkauksista on jotain, jonka arvo on alkanut näkyä minulle vasta vanhemmalla iällä. Tämä on samalla itselleni listan vaarallisin rikkaus.

Olen aina pyrkinyt palvelemaan muita ja ajattelemaan heidän hyvinvointiaan. Mietin toistuvasti, mitä voisin tehdä toisten hyväksi. Se on näyttäytynyt hyvänä ja oikeana asiana. Ongelma on siinä, että minulla on taipumus [liialliseen miellyttämiseen]({{< ref "/blogi/2024/2024-07-22-miellyttajamorko" >}}). Se ei ole tuonut elämääni juuri mitään hyvää, mutta se on ottanut paljon pois.

Sen ulkopuolelta tunnistan kuitenkin, että yleisen hyvinvoinnin ja hyvän lisääminen antaa omaan elämääni paljon. Esimerkiksi työ tuottaa paljon enemmän, jos se on sellaista, joka luo maailmaan ja muille ihmisille jotain hyvää.

En ole ihminen, joka pyrkii päivittäin tekemään elämässään muille jotain hyvää. Ehkä sitä pitäisi lisätä. Pelkään vaan, että menen taas liian pitkälle ja muutun lähinnä hyväksikäytetyksi.
