---
title: Fujifilm, Lightroom ja Linux
description: "Adobe Lightroom on ainut syy, miksi tietokoneeltani löytyy Windows. Käytän kaikkeen muuhun Linuxia, mutta Lightroomin korvaajaa on ollut todella vaikea löytää."
date: 2024-06-23T21:15:00+0300
draft: false
slug: fujifilm-lightroom-ja-linux
aiheet:
    - tekniikka
    - valokuvaus
resources:
    - name: cover
      src: cover.jpg
      title: "Pöydällä oleva Fujifilm X-T4 -kamera. Kamerassa on kiinni 16-55 mm zoom-linssi. Kameran rungossa on perinteisten filmikameroiden tyyliin pyöritettävät säätörullat, joista voi säätää valotusaikaa, aukkoa sekä herkkyyttä. Kameran alaosa on tummaa nahkamaista materiaa ja yläosa harmaata mattapintaista metallia."
---
Adobe Lightroom on ainut syy, miksi tietokoneeltani löytyy Windows. Käytän kaikkeen muuhun Linuxia, mutta Lightroomin korvaajaa on ollut todella vaikea löytää. Olen koettanut metsästää sellaista useiden viikkojen ajan, mutta alan hiljalleen luovuttaa. En vaan oikein tiedä, että mitä tekisin. Seuraa siis pieni avautuminen.

<!--more-->

### Adobe

Olen käyttänyt Adobe Lightroomia siitä lähtien kun sen ensimmäinen versio julkaistiin. Adobe Photoshopia aloin käyttää 90-luvulla. Oman kokemukseni mukaan Photoshop ja Lightroom ovat ylivoimaisesti parhaimmat sovellukset kuvien hallintaan ja käsittelyyn, eikä mikään muu kokeilemani sovellus ole päässyt lähellekään näiden kahden tasoa.

Photoshop oli tärkeä sovellus vielä muutamia vuosia sitten, kun kuvasin enemmän ja puuhastelin muotokuvien parissa. Nykyään tällaiselle kuvankäsittelylle on aika vähän tarvetta ja Lightroomista onkin tullut minun ensisijainen työväline.

Lightroom oli se työkalu, joka sai minut siirtymään JPG-kuvista RAW-kuviin. Ihastuin välittömästi siihen, kuinka kuvien muokkaamista voi tehdä koskematta alkuperäiseen kuvaan. RAW-kuvat avasivat kokonaan uuden maailman eikä JPG-kuviin ole ollut paluuta.

Tällä hetkellä minulla on Lightroomissa kuvia yli 24 vuoden ajalta. Välittömästi Lightroomin käytön aloitettuani aloin organisoimaan kuvia sen tarjoamilla työkaluilla.

Minulla on siellä iso läjä tägejä, automaattisia kokoelmia ja lisäksi olen tägännyt kaikki kuvissa näkyvät ihmiset. Olen hyödyntänyt sen väri- ja tähtiluokituksia ja kaiken tämän ansiosta pystyn löytämään mikä tahansa kuvan todella helposti.

Vaikka pidänkin Lightroomista ja Photoshopista, en arvosta Adoben nykyistä hinnoittelua ja kehityssuuntaa. AI-roska on täyttänyt sovelluksia ja Adobe yrittää kaiken aikaa saada ihmisiä luovuttamaan kuviaan heidän pilvipalveluihinsa. Toistaiseksi olen onnistunut nielemään sen kaiken, koska kuvat pysyvät edelleen koneellani. Ja koska sovellukset ovat niin pirun hyviä.


### Windows

Käyttöjärjestelmien suhteen olen ollut kaikkiruokainen. Työkoneeni on vuosien ajan ollut MacBook Pro ja palvelimet pyörittävät Linuxia. Pöytäkoneessa on aina ollut Windows ja tämä on myös se ympäristö, jossa olen Adoben tuotteita käyttänyt.

Windows on tuntunut huonontuvan joka versiossa, enkä ole enää pitkään aikaan varsinaisesti nauttinut sen käyttämisestä. Erityisesti Windows 11 tuntuu aivan kauhealta, mutta onneksi minun ei ole tarvinnut sitä murehtia, sillä oma koneeni ei ole yhteensopiva sen kanssa.

Tilanne on kuitenkin menossa siihen, että Microsoft on lopettamassa Windows 10:n tuen. Minun olisi siis päivitettävä rautaa ja siirryttävä epämukavaan käyttöjärjestelmään. Vaihtoehtoisesti voisin siirtyä täysin Linuxin käyttäjäksi. Ongelma on se, että Adoben tuotteita ei saa Linuxille.

### Linux

Linux on ollut ensisijainen käyttöjärjestelmä jo vuoden ajan. Kokemus ei läheskään joka hetki ole ollut erityisen mukava, mutta olen pärjännyt sen kanssa. Hyppään Windowsin puolella ainoastaan silloin kun minun on käsiteltävä kuvia.

Kun tajusin, että Adoben lisenssi uusiutuu elokuussa, aloin kyseenalaistamaan sen tarpeellisuutta. Jos pääsisin eroon Adoben tuotteista, välttäisin koneen päivittämisen, vapautuisin Windowsista, eikä minun tarvitsisi maksaa Adoben lisenssimaksuja. Niinpä aloin etsiä Photoshopille ja erityisesti Lightroomille korvaajaa, joka toimisi Linuxissa.

Varsin nopeasti kävi selväksi, että todellisia vaihtoehtoja on ainoastaan yksi: [Darktable](https://www.darktable.org/). Linuxille löytyy kyllä muitakin RAW-kuvien käsittelyyn tarkoitettuja sovelluksia, kuten [Rawtherapee](http://rawtherapee.com/), mutta niistä puuttuu kuvien hallintaan liittyvät ominaisuudet.

Niinpä aloitin intensiivisen Darktable-opettelun. Tätä on nyt kestänyt useamman viikon ja vihaan sovellusta edelleen sydämeni pohjasta. Ongelma ei ole siinä, etteikö se olisi kykenevä. Vihaan sitä siksi, että siihen on sulautettu yhteen korkea oppimiskäyrä ja mahdollisimman paljon käytettävyysongelmia. Olen opetellut elämäni aikana useita monimutkaisia ammattilaisohjelmia, mutta mikään niistä ei ole tarjonnut näin turhauttavaa käyttö- ja opettelukokemusta.

Darktablessa on myös yksi iso puute ja tämä on hyvä kohta kirjoittaa Fujifilmistä.

### Fujifilm

Siirryin Canon-maailmasta Fujin pariin kahdesta syystä: pidän mielettömästi Fujin värimaailmasta ja heidän tavasta suunnitella kameroita. Ostin oman X-T4:n juuri näistä syistä. Hieman retron näköinen kamera tarjoaa fyysiset säätörullat kaikelle oleelliselle, eikä minun tarvitse juuri koskaan leikkiä valikoiden tai kosketusnäytön kanssa. X-T4:llä kuvaaminen on hauskaa ja nautinnollista!

![Pöydällä oleva Fujifilm X-T4 -kamera. Kamerassa on kiinni 16-55 mm zoom-linssi. Kameran rungossa on perinteisten filmikameroiden tyyliin pyöritettävät säätörullat, joista voi säätää valotusaikaa, aukkoa sekä herkkyyttä. Kameran alaosa on tummaa nahkamaista materiaa ja yläosa harmaata mattapintaista metallia.](cover.jpg "Fujifilm X-T4 -kameran retrotyyli ja fyysiset säätörullat ovat kuin luotuja minulle.")

Fujin erikoisuus on heidän kameroiden kyky apinoida vanhojen Fujin filmien väritoistoa ja tyyliä. Olen heikkona tiettyjen vanhojen filmien värisävyihin ja erityisesti Fujin jälki miellyttää itseäni suuresti. Näiden simulaatioiden hienoinen heikkous on kuitenkin sinä, että niitä ei saa RAW-kuviin. Kamera pystyy kyllä simuloimaan vanhoja filmejä, mutta tuloksena on JPG-kuva.

Paitsi jos käytössä on Lightroom.

Lightroom tarjoaa Fujin RAW-kuviin samat filmisimulaatiot, joten minun ei tarvitse kuvatessa päättää, että minkälaisella "filmillä" kuvaan. Voin kuvata normaalisti RAW-kuvia ja päättää filmisimulaation myöhemmin. Lopputuloksena saan kuvata nautinnollisella kameralla, hyödyntää Fujin upeaa väritoistoa ja saada RAW-kuvien säätömahdollisuudet käyttööni.

Paitsi jos käytän Darktablea.

Sen enempää Darktable kuin mikään muukaan testaamani sovellus ei tue Fujin filmisimulaatioita. Menetän ison siivun siitä, miksi ylipäätään hankin Fujin kameran.

Vaikka tuki joskus tulisikin, Darktablen käyttökokemus on jotain aivan kauheaa Lightroomiin verrattuna. Nykyisiin tarpeisiin [Gimp](https://www.gimp.org/) riittää korvaamaan Photoshopin, mutta jos koskaan palaan suurempaa käsittelyä vaativien kuvausprojektien pariin, se jää aivan auttamatta jälkeen.

### Joten mitä nyt?

Nyt pitäisi sitten valita, että mitä tässä tilanteessa pitäisi tehdä.

Voisin jatkaa Darktablen ja Linuxin käyttöä, yrittää opetella ohjelman ja päästä turhautumisen tunteesta yli. Menetän siinä vuosien työn, jonka käytin rakentaessani Lightroomiin kuvien hallintaa. Lisäksi joutuisin luopumaan Fujin värimaailmasta tai RAW-kuvista. Positiivisena puolena mikään ei maksaisi mitään ja tukisin avointa lähdekoodia.

Vaihtoehtoisesti voisin päivittää pöytäkoneen raudan, siirtyä Windows 11 pariin ja jatkaa Lightroomin käyttöä kuten ennenkin. Joutuisin käyttämään tökkivää käyttöjärjestelmää, joka kyllä toimii kuvien pyörittelyssä, mutta on aivan räävitön devauskäytössä. Lisäksi minun olisi maksettava Adoben lisensistä ostettava koneeseen uudet komponentit. Tässä vaihtoehdossa saisin kuitenkin jatkaa tutussa ympäristössä enkä menettäisi mitään nykyisestä.

Entä jos yhdistäisin nämä kaksi?

Voisin vaihtaa mäkkiin, jolloin saisin devauskäytössä toimivan ympäristön, joka pyörittäisi myös Adoben tuotteita. En erityisemmin pidä tavasta, jolla macOS toimii, mutta pärjään sen kanssa. Missään tapauksessa en halua sitoa itseäni Applen ekosysteemiin, mutta tiedän, ettei se ole pakollista - ainakaan vielä. Ikävänä puolena on tietysti se, että joutuisin ostamaan aivan helkkarin kalliin tietokoneen, läjän adaptereita ja lisäksi maksamaan Adoben lisenssimaksuja.

Totta puhuen alan hiljalleen kallista tähän viimeiseen vaihtoehtoon.

Miksi minusta tuntuu, ettei tässä ole kuin huonoja vaihtoehtoja tarjolla? Turhauttavaa!




