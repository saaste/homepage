---
title: Miellyttäjämörkö
description: "Eilen Mastodonissa käyty keskustelu sai ajattelemaan ongelmaa, joka tuntuu kulkeneen seuranani lähes koko elämäni: liiallinen halu miellyttää muita."
date: 2024-07-22T05:30:00+0300
draft: false
slug: miellyttajamorko
aiheet:
    - hyvinvointi
resources:
    - name: cover
      src: cover.jpg
      title: "Mustavalkoinen kuva rautatiekiskoista. Kuva on epätarkka, mutta pehmeässä taustassa näkyy kiskolla tasapainotteleva nuori poika."
---
Eilen Mastodonissa käyty keskustelu sai ajattelemaan ongelmaa, joka tuntuu kulkeneen seuranani lähes koko elämäni: liiallinen halu miellyttää muita.

<!--more-->

Tämän pirulaisen olemassaolo selvisi minulle taannoin, kun ratkoimme masennusta yhdessä psykiatrin kanssa. Liiallinen miellyttämisenhalu oli yksi niistä diagnooseista, jotka sain. Diagnoosi ei tullut yllätyksenä ja se selitti monia kokemuksiani.

Liiallinen halu miellyttää muita on siitä ikävä, että se kutistaa sinut olemattomaksi. Kun ajattelet aina muita, laiminlyöt itseäsi. Unohdat pitää huolta omista tarpeistasi. Huono olo puolestaan syntyy siitä, että aina kun koetat pitää niistä huolta, tunnet syyllisyyttä. Tunnet itsesi itsekkääksi kusipääksi, koska laitat itsesi muiden edelle. Silloinkin kun onnistut pitämään puolesi, koet harmitusta siitä, että loukkasit toista.

Teetpä miten päin tahansa, häviät aina.

![Mustavalkoinen kuva rautatiekiskoista. Kuva on epätarkka, mutta pehmeässä taustassa näkyy kiskolla tasapainotteleva nuori poika.](cover.jpg "Liiallinen miellyttämisenhalu on uuvuttavaa tasapainoilua oman hyvinvoinnin ja muiden huomioimisen välillä. Kuva: Just Add Light")

Omien kokemuksieni mukaan siihen liittyy myös toinen ongelma: se muuttaa toisia ihmisiä. Aina toista miellyttävä ihminen on kuin vanhempi, joka ei aseta lapselle minkäänlaisia rajoja. Kun ihminen saa aina haluamansa, hän tottuu siihen. Siitä tulee uusi normaali, jota hän alkaa odottaa ja vaatia. Kun vastaan tulee tilanteita, jossa hän ei saa haluamaansa, hän alkaa syyttää sinua itsekkääksi.

Sellaisetkin ihmiset, jotka eivät lähtökohtaisesti ole pahantahtoisia hyväksikäyttäjiä, muuttuvat hyväksikäyttäjäksi. Sitten on tietenkin heitä, jotka ottavat tilanteesta häikäilemättömästi ilon irti. Olipa kyse pahantahtoisuudesta tai ei, se rikkoo etenkin parisuhteessa tasapainon.

Miellyttäjälle tämä on pirullinen kehä, sillä mitä enemmän laiminlyöt omaa hyvinvointiasi, sitä vähemmän sinulle jää mahdollisuuksia pitää siitä huolta. Mitä enemmän yrität pitää siitä huolta, sitä useammin tunnet syyllisyyttä ja tunnetta siitä, että olet itsekäs.

Miellyttämisen mörkö on tuhoisa myös siksi, että se käskee kyseenalaistamaan koko oman persoonan ja mielenterveyden. Se aivopesee uskomaan, että olet paha ja itsekäs ihminen, joka on valmis uhraamaan muiden hyvinvoinnin, jotta saa itselleen haluamansa. Samaan aikaan kun muut käyttävät sinua hyväksi, mörkö saa kuvittelemaan, että se oletkin sinä, joka käyttää muita hyväksi.

Huomaat voivasi huonosti, mutta ajattelet sen olevan ansaittua, koska olet itsekäs etkä ajattele muita tarpeeksi. Koetat syyllisyyden tuskissa korjata tilannetta ajattelemalla muita vielä enemmän, päätyen huolehtimaan omista tarpeistasi entistä vähemmän.

En ole löytänyt tähän ominaisuuteen vielä parannusta. Olen kuitenkin yrittänyt opetella tietynlaisia selviämismekanismeja, joista yksikään ei ole miellyttävä, helppo toteuttaa tai edes erityisen tehokas.

Selkein tekniikka on tiettyjen päätösten hakkaaminen kiveen silloin, kun voin hyvin. Kun tunnistan, että joku asia on omalle hyvinvoinnille tärkeä, hitsaan sen mieleeni. Saatan kirjoittaa sen ylös ja toistan sitä päiväkirjassa. Kun joudun tilanteeseen, jossa tämä hyvinvoinnin peruspilari on uhattuna, tartun menneisyyden minän muistutukseen. Yritän olla miettimättä sitä siinä hetkessä, ja noudatan sokeasti aikaisemmin kirjoitettuja päätöksiä, jotka tein ilman sisäistä konfliktia.

Se auttaa, mutta ei juurikaan poista sitä pohjatonta tunnetta syyllisyydestä ja itsekkyydestä. Tunnen itseni kylmäksi, itsekeskeiseksi ääliöksi, joka ei välitä toisten tarpeista ja tunteista. Minun täytyy vain sietää niitä tunteita ja luotaa siihen, että tein järkevämpiä päätöksiä silloin, kun oma hyvinvointini ei ollut uhattuna.

Tätä piirrettä on ehditty käyttää vuosien aikana monta kertaa hyväksi. Nykyään osaan tunnistaa toisissa ihmisissä ja itsessäni tiettyjä käyttäytymismalleja, jotka viittaavat siihen, että olen siinä kierteessä jälleen. Se ei ole kuitenkaan helppoa, enkä ole koskaan varma, että ylireagoinko, vai ovatko havaintoni ja pelkoni oikeasti valideja.