---
title: "Negatiiviset rutiinit"
description: "Olen suuri rutiinien puolesta puhuja. Niiden avulla olen parantanut monia asioita elämässäni. Rutiinit voivat olla myös pirullinen vihollinen."
date: 2024-10-23T13:30:00+0300
lastmod: 2024-10-23T13:30:00+0300
draft: false
slug: negatiiviset-rutiinit
aiheet:
    - hyvinvointi
resources:
    - name: cover
      src: cover.jpg
      title: "Kanadalainen metsä liekkien ja savun ympäröimänä. Puut ovat lähinnä mustia silhuetteja punaisen, oranssin ja keltaisen välisen hehkun ja savun keskellä."
      params:
        caption: "Ainut asia, jonka uutiset saivat aikaiseksi, oli tunne siitä, että maailma palaa ympärillä. Ei se tunne ole edelleenkään täysin kadonnut, mutta ainakaan en pahenna sitä uutisilla. Kuva: Duncan Rawlinson"
---
Olen suuri rutiinien puolesta puhuja. Niiden avulla olen parantanut monia asioita elämässäni. Rutiinit voivat olla myös pirullinen vihollinen.

<!--more-->

Omassa elämässäni rutiinien muodostamisesta on tullut varsin arkipäiväistä. Vaikka en onnistukaan siinä aina, olen varsin hyvä tekemään asioita tavoilla, jotka auttavat uuden rutiinin muodostamisessa. Uusien rutiinien avulla olen onnistunut kirjoittamaan päiväkirjaa, nukkumaan riittävästi, tekemään työni paremmin, keskittymään, säästämään rahaa, syömään oikein ja paljon muuta. Rutiinien rakentaminen ei ole välttämättä helppoa, mutta se on yksi tehokas työkalu oman elämän parantamiseen.

Samaan aikaan vihaan rutiineja, joita en ole rakentanut tietoisesti. Usein ne ovat luonteeltaan haitallisia. Niissä on jotain samankaltaisuutta addiktioiden kanssa.

Yksi pitkäaikaisista rutiineista, joista kärsin, oli tarve pysyä ajan hermoilla. Päähäni oli syntynyt ajatus siitä, että jos en seuraisi jatkuvasti uutisia, en pysyisi mukana maailman menossa. Sen myötä jäisin jälkeen kaikista muista, minulla ei ole mitään ajankohtaista puhuttavaa ja olisin kaikin puolin huono yhteiskunnan edustaja ja ihminen.

Tietenkään mikään tästä ei pitänyt paikkaansa. Jatkuvalla uutisvirralla ei ollut vuosien aikana minkäänlaista todellista positiivista vaikutusta minuun tai elämääni. Päinvastoin, se sai minut voimaan huonommin ja näkemään maailman paljon synkempänä. Kun lopetin uutisten seuraamisen vuosia sitten, ainut menettämäni asia oli huono olo. Mikään muu ei muuttunut.

{{<cover>}}

On jotenkin surkuhupaisaa, etten oppinut tästä kokemuksesta. Toteutin tismalleen samaa ajatusmallia sosiaalisen median kanssa. Minua pelotti luopua Facebookista, Instagramista, Twitteristä ja muista vastaavista palveluista, koska kuvittelin, että menettäisin jotain suurta. Lopulta poistin ne kaikki, enkä menettänyt mitään. Oma elämäni parani kertaheitolla ja samalla tajusin, ketkä elämässäni olleista ihmisistä olivat oikeasti elämässäni - ketkä olivat merkityksellisiä.

Jostain syystä negatiivisilla rutiineilla on uskomaton kyky hiipiä elämään. Ne tulevat pyytämättä ja vakuuttavat meidät siitä, että elämä ilman niitä on huonompaa. Heti jos harkitsemme rutiineista luopumista, ne kuiskuttavat korvaamme kaikkia niitä pieniä positiivisia asioita. Emmehän me niistä halua luopua.

Yksi mielenkiintoisimmista havainnosta on se, mitä tapahtuu, kun negatiivisesta rutiinista pääsee eroon. Sosiaalinen media ja erityisesti Facebook ovat omasta elämästäni hyvä esimerkki. Kun poistuin palvelusta, ensimmäinen viikko tai pari oli todella vaikeaa. Se täytti niin ison osan elämästäni, että nyt sen jättämän tyhjyyden kanssa oli vaikea elää.

Facebookin päivitysten kyttääminen todella oli rutiini. Saatoin kaivaa luurin taskustani, vaikka en tietoisesti miettinyt koko palvelua. Tajusin asian vasta, kun muistin, ettei Facebook-sovellusta löydy enää puhelimesta.

Parin viikon jälkeen kaikki ne ajatukset, murheet ja pelot katosivat. Niitä ei vaan ollut olemassa. Kysymys ei ollut siitä, että olisin jotenkin työntänyt ne taka-alalle. Niitä ei yksinkertaisesti enää ollut. Ne olivat ajatuksia, jotka Facebook oli minuun istuttanut. Nyt kun palvelu oli poissa, myös ajatukset katosivat. En kaivannut mitään, koska ei ollut mitään kaivattavaa.

Tämä tismalleen sama ilmiö kävi uutisten kanssa. Ajatus siitä, että en pysyisi mukana maailman menossa, on nykyisin täysin epärelevantti. Sillä ei ole minkäänlaista arvoa elämässäni, enkä uhraa ajatukselle käytännössä lainkaan aikaa tai energiaa. Tiedän, että jatkan elämääni entiseen malliin, mutta ilman uutisten tuomaa synkkyyttä. Tiedän ihan tarpeeksi ja voin paljon paremmin.

Vaikka olenkin nykyään ihan hyvä hankkiutumaan eroon negatiivisista rutiineista, yleinen synkkyyteen vajoaminen on yksi, jota en osaa vieläkään kunnolla ratkoa. Tarkoitan sillä taipumusta hakeutua negatiiviseen ympäristöön.

Yksi esimerkki tästä on Fediverse, joka on ainut sosiaalinen media, jota tällä hetkellä käytän. Se on täynnä negatiivisuutta, mutta silti yritän toistuvasti selittää itselleni, miksi sitä kannattaa sietää. Asiaa pahentaa se, että päädyn helposti seuraamaan tilejä, jotka saavat minut voimaan huonommin. Se on hölmöä ja typerää, mutta luulen, että me ihmiset vaan olemme sellaisia. Hakeudumme ympäristöön, joka luo tunteita, vaikka ne tunteet olisivat negatiivisuutta. Samalla haemme yhteenkuuluvuuden tunnetta. Meillä on tähän toimintaan usein ihan jalo ajatus.

Omani on se, että ne tilit keskustelevat asioista, jotka koen itse tärkeäksi. Tykkään seurata kaupunki- ja liikennesuunnitteluun, sekä luonnon hyvinvointiin liittyviä tilejä. Aiheet ovat minulle tärkeitä. Monet tileistä haluavat parantaa asioita, mutta ongelmana on, että sen seurauksena ne päätyvät toistuvasti korostamaan epäkohtia. Käytännössä niistä tulee uutisia: tiedät koko ajan enemmän siitä, mikä maailmassa on vialla.

Tämä taipumus hakeutua aktiivisesti itselle haitalliseen ympäristöön on todella ärsyttävä rutiini, joka pilaa monia asioita elämässäni. Yritätkö syödä terveellisemmin? Ei onnistu, koska joka ruoassa on aina jotain huonoa. Yritätkö matkustaa kestävämmin? Ei onnistu, koska aina voisit olla matkustamatta. Yritätkö kierrättää? Teet sen kuitenkin väärin. Yritätkö pienentää hiilijalanjälkeäsi? Turhaa, sillä ihmisenä kaikki mitä teet, kuluttaa.

Vuosien aikana olen huomannut, että tällä negatiivisuudessa kylpemisellä on vain yksi selkeä vaikutus omaan elämääni: se tekee siitä surkeampaa. Mikään siitä ei ole tehnyt kaupungeista parempaa. Mikään siitä ei ole myöskään tehnyt minusta parempaa keskustelijaa sen asian ympärillä.

Mikä sen sijaan on tehnyt? Kirjat ja tutkimukset, jotka pureutuvat syvemmälle juurisyihin, katselevat asioita eri näkökulmista ja käsitelevät niitä tavalla, joka ei ole pelkkää tunteiden paloa. Vaikka olen käyttänyt kirjoihin ja tutkimukseen vain noin 5 % kaikesta ajasta, ne ovat tuoneet 95 % kaikesta hyvästä. Iso osa sosiaaliseen mediana käytetystä ajasta on tuonut vain vitutusta.

Hieman toisenlainen esimerkki ovat pelit, kirjat ja elokuvat. Tiedän, että niiden elämää parantava vaikutus on niiden sisällössä. Ne ovat minulle viihdettä ja tapa paeta todellisuutta, sekä omia ajatuksia. Kaikki sen sisällön ulkopuolella tapahtuma draama ei tuota minulle mitään hyvää. Siksi pyrin välttelemään sitä kaikin keinoin.

Minua ei voisi vähempää kiinnostaa, mitä joku kirjailija on sanonut 10 vuotta sitten, kenenkä kanssa ohjaaja on sekoillut, tai mitä joku pelinkehittäjä on kirjoitellut foorumeilla. Minua kiinnostaa se, kuinka viihdyttävää ja hyvin tehtyä sisältöä he voivat tarjota minulle. Merkitsevämpää on se, kuinka hyvin voin sen sisällön avulla paeta todellisuutta ja kaikkea sitä turhaa draamaa. Ajatus siitä, että minun pitäisi penkoa jokaisen kirjan, elokuvan ja pelin taustat, on ajatuksena ihan yhtä typerä kuin se, että minun pitäisi seurata uutisia pysyäkseni ajan tasalla. Kukaan ei pakota minua siihen, ellen minä itse.

Vaikka en ole päässyt eroon myrkylliseen ympäristöön hakeutumisesta, olen onnistunut rajoittamaan sitä. En anna sen myrkyttää kaikkea mihin kosken.

Tämä ei tietenkään tarkoita sitä, että ihmisten pitäisi sulkea silmänsä maailman pahuudelta. Mutta se tarkoittaa sitä, että omat taistelunsa kannattaa valita harkiten. Se tarkoittaa sitä, että osa siitä pahuudesta täytyy vaan ohittaa ja hyväksyä oman hyvinvoinnin takia. Ainakin omassa elämässäni negatiivisuutta on ihan tarpeeksi ilman, että etsisin sitä aktiivisesti lisää.

En halua pilata sillä asioita, joiden tiedän tuottavan minulle hyvää oloa.
