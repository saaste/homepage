---
title: "Kirja-arvostelu: Apollo-murhat"
description: "Vuoden 2024 ensimmäiseksi suomenkieliseksi kirjaksi valikoitui puolisolta lahjaksi saatu Apollo-murhat."
date: 2024-02-27T05:54:00+02:00
draft: false
slug: apollo-murhat
aiheet:
    - kirjat
resources:
    - name: cover
      src: cover.jpg
      title: Apollo-murhat -kirjan kansi
---

Vuoden 2024 ensimmäiseksi suomenkieliseksi kirjaksi valikoitui puolisolta lahjaksi saatu Apollo-murhat. Suunnitelmani oli pyhittää vuosi 2024 suomalaiselle kirjallisuudelle. Käännöskirjana se ei istunut suunnitelmaan täydellisesti, mutta käännöskirjalla oli hyvä aloittaa!

<!--more-->

{{<cover>}}

Apollo-murhat (*Apollo Murders*) on kirjoittanut kanadalainen astronautti [Chris Hadfield](https://en.wikipedia.org/wiki/Chris_Hadfield), joka toimi ISS-avaruusaseman komentajana vuosina 2012 ja 2013. Ammatillisten saavutusten lisäksi Hadfield on tunnettu myös YouTubesta, jossa hän julkaisi videoita esitellen [elämää avaruusasemalla](https://www.youtube.com/watch?v=UyFYgeE32f0) ja vastaillen koululaisten kysymyksiin. Tuolloin hän julkaisi myös coverin David Bowien Space Oddity -kappaleesta, johon hän teki ISS:n painottomassa tilassa [musiikkivideon](https://www.youtube.com/watch?v=KaOC9danxNo). Hadfield on tunnettu myös puhujana ja itse pidän erityisesti hänen [TED-esityksestään](https://www.youtube.com/watch?v=Zo62S0ulqhA).

Kuuntelin aikaisemmin äänikirjana Hadfieldin elämänkerran [An Astronaut's Guide to Life on Earth: What Going to Space Taught Me About Ingenuity, Determination, and Being Prepared for Anything](https://www.hachettebookgroup.com/titles/chris-hadfield/an-astronauts-guide-to-life-on-earth/9780316253017/). Pidin kirjasta kovasti. Ikävä kyllä hänen esikoisromaaninsa ei aiheuttanut ihan samanlaisia tunteita.

### Tarina

Kirjan tapahtumat sijoittuvat 1970-luvulle USA:n ja Neuvostoliiton välisen avaruuskilpailun loppupuolelle. NASA on suunnittelemassa kuuhun kohdistuvaa Apollo 18 -tehtävää. Julkisuudessa tehtävän kerrotaan olevan viimeinen kuuhun tehtävä tutkimusmatka, mutta todellisuudessa sillä on myös salainen sotilaalinen tarkoitus. Salamyhkäisyyden ja epäonnistumisien seurauksena astronautit joutuvat vaikeaan tilanteeseen, jossa panoksena ovat maiden välisten suhteiden lisäksi ihmishenget. Ihmisistäkin alkaa paljastua asioita, jotka alkavat romuttaa luottamusta koko tehtävään.

Oikeassa maailmassa Apollo 18 -tehtävää ei koskaan tapahtunut. Pidin siitä, kuinka se nojaa todellisiin tapahtumiin, mutta rakentaa niiden päälle vaihtoehtoisen todellisuuden. Kirjan henkilöt ovat fiktiivisiä, mutta tarinassa vierailee useita todellisia ihmisiä. Myös monet tapahtumapaikat ovat oikeita.

Kirjan ehdottomasti parasta antia ovat Hadfieldin vuosien kokemuksesta kumpuavat kuvaukset avaruuslennoista ja astronauttien työstä. Chris käyttää taidokkaasti ammattiosaamistaan teknisten yksityiskohtien rakenteluun. Kirjassa on samankaltaisuutta Andy Weirin [Yksin Marssissa -kirjan](https://fi.wikipedia.org/wiki/Yksin_Marsissa) kanssa, mutta se ei kikkaile teknisillä nippelitiedoilla ja matemaattisilla kaavoilla.

Koulutusta vaille valmiina astronauttina itselleni tuli olo, että monet kirjan isoista tapahtumista voisivat oikeasti tapahtua - ainakin teknisesti. Oli kiinnostavaa lukea, kuinka astronautit valmistautuvat lentoihin, kuinka raketit ja kuumoduulit toimivat, millaista astronauttien arki avaruusaluksella on ja minkälaisia haasteita painottomuus tuo tullessaan. Jotkut voivat kokea sen tylsäksi, mutta sisälläni asuva avaruusnörtti oli innoissaan.

Tarina on kiinnostava ja paikoitellen aivan piinallisen jännittävä. Parhaimmillaan kirjaa on mahdotonta laskea käsistään ja tarinassa on pari hyvää juonenkäännettä. Ikävä kyllä opus ei onnistu pitämään otteessaan läheskään joka hetki ja juonessa on aikamoisia puutteita.

Kirjassa on useita kohtia, joissa tarina ei tunnu etenevän oikein mihinkään ja teksti tuntuu lähinnä yhdentekevältä täytteeltä. Vaikka koin teknisemmät kuvailut kiehtoviksi, monet niistä olisi voinut sitoa paremmin osaksi tarinaa. Harmillisesti kirjan loppu oli aikamoinen pettymys. Se ei vastaa tarinan aikana nostettuihin kysymyksiin, tuntui kiirehdityltä eikä lopun tapahtumissa ollut oikein mitään järkeä.

### Henkilöt

Hadfield on tehnyt kerronnassaan valintoja, joita oli välillä vaikea ymmärtää. Kirjan alku on tästä hyvä esimerkki. Se tutustuttaa lukijansa lennonjohtaja **Kaz Zemeckisiin** ja tapahtumia katsotaan hänen näkökulmastaan. Minulle muodostui kuva, että Kaz on tarinan päähenkilö. Kirjan edetessä opin, että todelliset päähenkilöt ovat niitä, jotka ohitin epähuomiossa jonkinlaisena taustahahmona. En tiedä miksi Kazista tehtiin niin suuri numero, koska hän ei lopulta edistä tarinaa oikein mitenkään ja päätyy olemaan pelkkä sivuhahmo. Tarinan oikeat päähenkilöt, astronautit, olisivat kaivanneet paljon enemmän lihaa luiden ympärille. Tästä päästäänkin kirjan suurimpaan heikkouteen.

Ehkä Hadfieldin kokemattomuus fiktion kirjoittajana näkyy siinä, että henkilöhahmot ovat pelkkiä aihioita. Hahmokehitys on olematonta. Ihmiset tuntuvat toistensa kopiolta eikä heillä ole minkäänlaista persoonallisuutta. Monesti minun olisi ollut mahdotonta tietää, kuka hahmoista puhuu ja toimii, ellei kirja olisi erikseen maininnut hahmoa nimeltä. Henkilöt ovat vain nimiä, jotka matkustavat osana tarinaa. Osa hahmoista, erityisesti venäläinen kosmonautti, tuntuivat hukkaan heitetyltä potentiaalilta.

En missään kohtaa kirjaa osannut samaistua henkilöihin. En ymmärtänyt heidän taustojaan ja sen myötä motivaatiota toimia. Tarinassa on mukana useita hahmoja, joiden toiminnalla ei ole tarinan kannalta oikein mitään merkitystä. Siihen on yritetty rakentaa myös pieni romanssi, mutta silläkään ei ole tarinan kannalta mitään merkitystä, eikä se onnistunut synnyttämään itsessäni minkäänlaisia tunteita.

Henkilöhahmojen toiminta tuntui välillä turhauttavan epäuskottavalta. Kun kaikki tapahtuu avaruudessa, sotilaallista kuria noudattavien ja vuosien koulutuksen saaneiden astronauttien ympärillä, heiltä odottaa varsin loogista ja säntillistä toimintaa. Usein meno tuntui teinikauhuelokuvien sekoilulta, jossa hahmot toimivat kuin idiootit, jotta loput tarinasta voisi tapahtua. Etenkin kirjan lopussa ihmisten valinnat olivat aivan päättömiä ja epäuskottavia. Tämä söi melkoisesti muuten kiinnostavaa tarinaa.

### Yhteenveto

Heikkouksistaan huolimatta viihdyin kirjan parissa yllättävän hyvin. Se onnistui kertomaan jännittävän tarinan, jossa on jotain tuttua 90-luvun toimintaelokuvien kanssa. Apollo-murhat on harmitonta viihdettä, joka pistää ajattelemaan, mutta jota ei kannata miettiä tai analysoida liikaa - muuten puutteet ja ongelmat alkavat häiritä.

Lukiessa mietin monesti, että kirjassa olisi loistava pohja elokuvalle, kunhan henkilöhahmot kirjoitettaisiin uusiksi ja tarinan ilmeiset puutteet paikattaisiin. Puutteiden alla on kuitenkin kertomisen arvoinen tarina.

Kirja sai vuoden 2023 loppupuolella jatko-osan: [The Defector](https://www.hachettebookgroup.com/titles/chris-hadfield/the-defector/9781668632529/)
