---
title: "Päivitykset, jotka rikkovat laitteet"
description: "Pieni arkielämän tarina siitä, kuinka päivitykset rikkovat laitteet"
date: 2024-12-19T06:30:00+0200
lastmod: 2024-12-19T06:30:00+0200
draft: false
slug: paivitykset-jotka-rikkovat-laitteet
summary: Pieni arkielämän tarina siitä, kuinka päivitykset rikkovat laitteet.
aiheet:
    - arki
    - tekniikka
resources:
    - name: cover
      src: cover.jpg
      title: "Android-television kotinäkymä, joka on täytetty mainoksilla ja suositellulla sisällöllä"
      params:
        caption: "Tämä ei ole kuva omasta televisiostani, mutta se kuvastaa hyvin sitä, miltä kotinäkymä näytti."
---
Jokin aika sitten puolisoni kirosi ääneen sitä, kuinka hitaasti Yle Areena -sovellus aukeaa olohuoneen älytelevisiossa. Hän oli oikeassa. Pelkkä sovelluksen käynnistäminen kesti useita sekunteja. Kun sovellus lopulta suostui aukeamaan, varsinaisen sisällön odottamista sai odotella lisää.

Tämä kuulostaa tietenkin ensimmäisen maailman ongelmalta. En kuitenkaan kirjoita aiheesta siksi, että me joudumme odottelemaan joitakin sekunteja. Kirjoitan siksi, että tälle odottelulle ei pitäisi olla mitään erityistä syytä.

Muutama viikko puolison toteamuksesta television tallennustila korruptoitui. Tallennetut ohjelmat eivät toimineet, eikä uusia ajastuksia voinut tehdä. Tallennustilaakaan ei voinut tyhjentää. En keksinyt muuta ratkaisua, kuin television palauttamisen tehdastilaan.

Tapahtuma toimii samalla hyvänä muistutuksena siitä, että älytelevisiot ovat vain tietokoneita. Siksi ne perivät kaikki tietokoneiden ongelmat - ja tuovat läjän uusia mukanaan.

Sain töllön resetoitua ja kun se käynnistyi ensimmäisen kerran, minua tervehti kotinäkymä, jota en ollut nähnyt moneen vuoteen. Se oli näkymä ajalta, jolloin ostin television. Olin valinnut kyseisen television juuri siksi, että sen kotinäkymä oli yksinkertainen ja pelkistetty. Omat suosikkiohjelmat olivat rivissä ja siinä se.

Samalla tajusin, kuinka nopeasti laite toimi. Se reagoi nappien painamiseen välittömästi. Kun avasin sovelluksen, se aukesi ilman odottelua. Laitetta oli helppo ja mukava käyttää. Olin iloinen, että sain vanhan, sulavasti toimivan käyttöliittymän takaisin.

Sitten yläreunaan tuli ilmoitus, joka muistutti, että minun pitäisi päivittää järjestelmä.

Asensin päivityksen. Kun laite sen jälkeen käynnistyi, kotinäkymä palasi takaisin siihen, jossa se oli ennen resetointia. Ison osan ruudusta vei jättimäinen mainosbanneri, joka esitteli sellaisen tilauspalvelun sisältöä, johon meillä ei ole tilausta - eikä pienintäkään aikomusta hankkia sellaista.

Sen alla oli lista sisällöstä, jonka televisio kuvitteli kiinnostavan meitä. Tämän jälkeen meille esiteltiin suosittuja sisältöjä. Kaikki nämä palveluista, joita emme käytä. Varsinaiset sovellukset olivat jossain näiden alapuolella.

{{<cover>}}

Ensimmäisenä koetin päästä eroon kaikesta siitä tauhkasta ja pienen askartelun jälkeen ruudulla näkyi taas suosikkisovellukset. Mainosbannerille emme kuitenkaan mahtaneet yhtään mitään.

Myös laitteen hitaus oli palanut takaisin. Sen lisäksi, että järjestelmän oma käyttöliittymä oli hidas ja reagoi toimintoihin viiveellä, myös kaikki sovellukset toimivat hitaasti. Ikään kuin jokin kuormittaisi laitteen sisuskaluina hyrisevän tietokoneen prosessoria, eikä sillä olisi kapasiteettia reagoida sellaisiin yhdentekeviin asioihin, kuten käyttäjän toiminnot.

Tämä on television nykytila. Päivitys toi läjän ominaisuuksia, joita emme pyytäneet tai tarvitse. Se muutti kotinäkymän suureksi mainosbanneriksi. Se poisti nopeuden ja helppokäyttöisyyden, ja korvasi ne yhdentekevillä ominaisuuksilla, vaikeakäyttöisyydellä sekä tahmaisella käyttökokemuksella.

Mukavaa, että laitteet päivittyvät! Kiitoksia kovasti!