---
title: Tärkeimmät oppini työelämästä
description: "Sami Määttä kirjoitti blogissaan työelämänsä tärkeimmistä opeista. Niitä lukiessa nyökyttelin toistuvasti, sillä allekirjoitan kaikki hänen oivalluksensa. Kirjoitus sai miettimään sitä, että mitä olen itse oppinut työvuosien aikana."
date: 2024-06-30T18:15:00+0300
draft: false
slug: tarkeimmat-oppini-tyoelamasta
aiheet:
    - arki
    - hyvinvointi
resources:
    - name: cover
      src: cover.jpg
      title: "Työpiste 2000-luvun alusta. Keskellä on näppäimistö ja kuvaputkimonitori. Vasemalla on tasoskanneri, läjä mappeja sekä seinäkalenteri. Oikealla on lankapuhelin, kahvikuppi, teippirulla ja satunnaisi papereita. Koko komeus on omassa sermeistä rakennetussa kuutiossa."
---
Sami Määttä kirjoitti blogissaan [työelämänsä tärkeimmistä opeista](https://samimaatta.fi/kirjoitukset/tarkeimmat-oppini-tyoelamasta/). Niitä lukiessa nyökyttelin toistuvasti, sillä allekirjoitan kaikki hänen oivalluksensa. Kirjoitus sai miettimään sitä, että mitä olen itse oppinut työvuosien aikana.

<!--more-->

![Työpiste 2000-luvun alusta. Keskellä on näppäimistö ja kuvaputkimonitori. Vasemalla on tasoskanneri, läjä mappeja sekä seinäkalenteri. Oikealla on lankapuhelin, kahvikuppi, teippirulla ja satunnaisi papereita. Koko komeus on omassa sermeistä rakennetussa kuutiossa.](cover.jpg "Softakehittäjän työpiste 2000-luvun alusta. Kuva: Kent Kanouse")

Allekirjoitin ensimmäisen kuukausipalkallisen työsopimuksen vuonna 2002. Kokemusta työelämästä on ehtinyt kertyä reilut 20 vuotta. Osa näistä vuosista meni opiskellessa, mutta opintojen aikana perustin oman toiminimen ja tein töitä sen kautta. Mitä näiden vuosien aikana on tullut opittua?

Yritin listata sellaisia ajatuksia, jotka eivät olisi sidoksissa pelkästään it-alaan.

### Pidä itsesi työn yläpuolella

Älä koskaan uhraa terveyttäsi, ihmissuhteitasi tai mitään muutakaan itsellesi tärkeää työn nimissä.

Lähes kaikkien yritysten tehtävä on lopulta tehdä rahaa omistajilleen ja sijoittajilleen. Jos tämä tavoite on uhattuna, ne eivät ole kiinnostuneita sinun hyvinvoinnistasi tai siitä, kuinka paljon olet tehnyt palkattomia ylityötunteja.

On hyvä, jos sekä työntekijä, että työnantaja voivat joustaa molempiin suuntiin, mutta joustamisen pitäisi olla poikkeus, ei pysyvä tila. Pyri välttämään ylitöitä ja pidä sairaslomat silloin kun niitä tarvitset. Älä koskaan tule sairaana töihin.

Sairastaminen on osa elämää ja sinun ei tarvitse potea sen aiheuttamasta poissaolosta minkäänlaista syyllisyyttä. Muista tämän myös mielenterveysongelmien kohdalla.

### Ihmiset eivät tiedä mitä tekevät

Uran alkuvaiheella tunsin oloni todella epävarmaksi, sillä en juuri koskaan voinut alkaa vaan tekemään, vaan kaikki alkoi opettelusta. Sittemmin olen oppinut, että tämä on ainakin it-alalla erittäin yleistä. Ala, tekniikat ja projektit muuttuvat niin nopeasti, että iso osa työstä on jatkuvaa opettelua. Tämä pätee myös kokeneisiin ammattilaisiin.

Tärkeintä on olla rehellinen paitsi itselleen, niin myös muille. Tajusin, että kokeneemmat tekijät tunnistaa siitä, että ne osaavat rehellisesti sanoa mitä eivät osaa. Kun heiltä kysytään aikatauluarviota, he osaavat ottaa selvitystyön ja siihen liittyvän opettelun paremmin huomioon. He eivät pode siitä syyllisyyttä, sillä he tietävät sen osaksi työtään.

### Tyhjän saa pyytämättäkin

Kun tarvitset apua, parempia työvälineitä, lisää palkkaa tai uusia työtehtäviä, sinun on pyydettävä niitä. Asiat harvoin putoavat taivaalta.

En ole näiden yli 20 vuoden aikana törmännyt ihmiseen, joka olisi menettänyt mitään - varsinkaan työpaikkaansa - siksi, että olisi pyytänyt itselleen enemmän. Et välttämättä saa haluamaasi heti, mutta esimerkiksi palkan kohdalla se voi johtaa keskusteluun, jossa saat selkeät tavoitteet, joiden toteutuessa saat palkankorotuksen.

Tämä pätee myös uusia töitä hakiessa. Ole rohkea, mutta realistinen. Kun sinulta kysytään palkkatoivetta, lyö tiskiin sellainen luku, jota sinun ei tarvitse myöhemmin katua. Ole valmis tinkaamiseen. Kiinnostavaa työnhakijaa ei hylätä sen takia, että hän pyytää liikaa. Useimmiten hänelle tehdään vastatarjous ja silloin voit itse päättää, tartutko siihen.

Pyytämällä voit myös saada selville, ettei työnantajalla ole aikomustakaan antaa sitä mitä haluat. Sen jälkeen voin itse päättää, mitä tällä tiedolla teet.

### Sinun ei tarvitse pitää kaikista

Et tule pitämään jokaisesta työkaverista ja se on ihan normaalia. Työpaikalta voi löytyä todellisia sydänystäviä, mutta siinäkään ei ole mitään väärää, ettet halua tavata työkavereitasi työajan ulkopuolella.

Pyri kunnioittamaan työkavereitasi. Sinun ei tarvitse pitää heistä, mutta yritä tulla heidän kanssaan toimeen ja tarjota heille oma ammattitaitosi.

Kun jollain on huono päivä niin muista, ettet todennäköisesti tiedä heidän henkilökohtaisia taisteluita. Ole ymmärtäväinen. Tarjoa apuasi, jos se tuntuu oikealta.

Puutu aina syrjimiseen ja kiusaamiseen.

Kaiken tämän keskellä muista kuitenkin, että työelämässäkin voit törmätä kusipäihin. Älä anna heidän hyväksikäyttää sinua. Jos koet joidenkin ihmisten kanssa työskentelyn mahdottomaksi, keskustele tilanteesta oman esihenkilösi kanssa.

### Hyvät ideat ovat hyviä ideoita

Ongelmia voi ratkaista monella eri tavalla ja jokainen niistä tavoista voi olla hyvä. Älä ole mustasukkainen omista ideoistasi. Anna kollegoidesi tehdä asiat omalla tavallaan. Hyvät ideat ovat hyviä ideoita riippumatta siitä, kuka ne esittää.

Pyri rakentamaan työyhteisöä, jossa ideat kuplivat vapaasti pintaan. Usein hyvä idea tällaisessa ympäristössä on parempi, kuin täydellinen idea myrkyllisessä ympäristössä.

### Keskity töissä töiden tekemiseen

Parhaimmat kokemani työyhteisöt ovat niitä, jossa ihmiset keskittyvät töiden tekemiseen. Työpaikan ei tarvitse olla leikkikenttä tai poliittisen taistelun näyttämö. Etenkin silloin kun joudut työskentelemään monimuotoisessa työyhteisössä, kärkkäimmät ajatukset ja mielipiteet voi olla parempi pitää omana tietonaan.

Olen huomannut, että samat universaalit ja kevyet puheenaiheet, jotka toimivat matkustaessa, toimivat hyvin myös työpaikalla: harrastukset, perhe, sää ja niin edelleen. Keskustelut eivät välttämättä ole erityisen syvällisiä, mutta niillä on vaikea synnyttää myrkyllistä työilmapiiriä.

### Tee itsestäsi korvattava

Haluatko pitää pidempiä lomia? Haluatko ylimääräisiä vapaita? Haluatko viettää iltasi ja viikonloppusi niin, ettei kukaan häiritse sinua työasioilla? Tee itsestäsi korvattava. Älä piilota tietotaitoasi pääsi sisään, vaan pidä huoli, että työpaikalla joku muu, mieluiten useampi, tietää ne samat asiat kuin sinä.

Toimitko esihenkilönä? Luota alaisiisi ja anna heidän tehdä päätöksiä. Älä tee itsestäsi tekemisen pullonkaulaa. Suurin osa ihmisistä osaa tehdä järkeviä päätöksiä kun heillä antaa siihen mahdollisuuden ja puitteet.

Näin voit olla töistä poissa, eikä kenelläkään ole erityistä syytä häiritä sinua tai estää lomiasi. Myöskään sinun ei tarvitse potea syyllisyyttä poissaoloista, koska kyllä joku muu hoitaa työt sinun poissa ollessa. 

Kaipaatko vaihtelua ja haluaisit siirtyä toisiin työtehtäviin? Ole korvattava ja tämäkin onnistuu paljon helpommin.

### Pelot ja vastoinkäymiset eivät yleensä toteudu

Ihmisillä on taipumus antaa negatiivisille mielikuville paljon positiivisia suurempi painoarvo. Iso osa kuvitelluista vastoinkäymisistä ei koskaan toteudu. Nekin jotka toteutuvat, ovat yleensä paljon miedompia ja lyhytkestoisempia kuin mitä kuvittelemme. Ne tuntuvat pahoilta vain etukäteen.

Älä jää rämpimään työhön tai työpaikkaan, jossa voit huonosti tai jossa koet syvää tyytymättömyyttä. Älä työskentele arvojasi vastaan äläkä vietä kahdeksaa tuntia päivässä työssä, joka saa sinut voimaan pahoin. Vaihda mieluummin työpaikkaa.

Vaihtamiseen liittyy aina riskejä ja riskit synnyttävät pelkoja. Tee se silti, sillä todennäköisesi pelot eivät koskaan toteudu. Ole määrätietoinen ja suunnitelmallinen. Jos sinulla on siihen mahdollisuus, etsi uusi työpaikka kun olet vielä edellisessä. Irtisano itsesi vasta kun seuraava askel on tiedossa.

Älä pode pienintäkään tunnontuskaa siitä, että vaihdat työnantajaa tai että olet etsinyt uutta työtä samalla kun teet nykyistä.

### Työn ei tarvitse tarjota suurta merkitystä

Jos työsi antaa elämääsi suurta merkitystä ja tarkoitusta, hienoa! Pidä siitä kiinni. Jos näin ei ole, se ei ole niin vaarallista.

On ihan sallittua tehdä töitä vain siksi, että siitä saa rahaa. Rahalla voi tehdä niitä asioita, joita oikeasti kaipaa ja jotka tuovat merkitystä elämään.

Pidä kuitenkin huolta siitä, ettei työ ole epämukavaa. Vaikka tekisit työtä vain rahan takia, tee sitä silti niin, että voit olla ylpeä lopputuloksesta.

### Lomaile itsesi takia, älä töitä paetaksesi

Monet näkevät loman eräänlaiseksi irtiotoksi töistä. Heille loma on lepotauko siitä kuormasta, jonka työ aiheuttaa. Entä jos näin ei olisi?

Yritä tehdä työstäsi niin vähän kuormittavaa, ettet tarvitse lomaa töistä palautumiseen. Pyri tekemän työarjestasi sellaista, että työn ohessa voit tehdä asioita, jota kaipaat elämääsi.

Jos onnistut tässä, loma ei ole pakenemista töistä tai stressitason alentamista. Sinun ei tarvitse käyttää ensimmäistä viikkoa töistä irrottautumiseen, eikä viimeistä viikkoa tulevien töiden murehtimiseen.

Loma voi olla ainutlaatuinen hetki tehdä kaikkea sellaista, jota tavallinen perusarki ei mahdollista. Oletko haaveillut 4-5 viikon Interrail-matkasta? Onko sinulla jokin suurempi käsityöprojekti? Haluatko laittaa mökin puutarhaa viikkokausia? Viettää koko loman lasten kanssa? Tee se! Käytä loma itseesi, älä töistä pakenemiseen.

### Älä murehdi asioista, jotka eivät ole käsissäsi

Sami kirjoitti siitä, kuinka sinun on opittava tunnistamaan vastuusi rajat. Jatkan hänen ajatustaan.

Sinun ei tarvitse potea syyllisyyttä sellaisista asioista, jotka eivät ole sinun käsissä. Jos et ehdi tehdä asioita liian tiukaksi asetetun aikataulun takia, se ei ole sinun vikasi. Se on niiden ihmisten vika, jotka päättivät liian tiukoista aikatauluista.

Etenkin isommissa organisaatioissa sinua ennen on todennäköisesti tehty kymmeniä päätöksiä. Jokainen huono päätös tulee sinun kuormaksi, etenkin jos satut olemaan ketjun viimeinen lenkki. Se ei ole sinun syytäsi. Anna asioiden mennä pieleen, mutta älä koskaan syyllistä siitä itseäsi. Se opettaa muita tekemään päätöksiä, jotka on sidottu todellisuuteen.

Muista kuitenkin samalla, että sinä saatat olla henkilö, joka on lähimpänä oikeaa tekemistä. Kun huomaat, että asioita on suunniteltu huonosti, tee se näkyväksi. On ihan oikein sanoa, että tehtävää ei voi tehdä annetussa ajassa, koska suunnitelmat ovat täysin irti todellisuudesta. Ne eivät ole sinun vastuullasi, mutta tekevänä ammattilaisena voit silti opastaa muita tekemään fiksumpia päätöksiä.

### Älä turhaan kumartele hierarkiaa

Monet organisaatiot ovat hierarkkisia. Portaiden sijaan ajattele hierarkiaa enemmän tasaisena alueena, jossa ihmisillä on erilaisia vastuualueita.

Sinun esihenkilösi ei välttämättä tiedä tekemisestä sen enempää kuin sinä. Hän ei ole todennäköisesti yhtään sen fiksumpi kuin sinä. Hänellä on vain eri tehtävät ja vastuualueet. Tämä pätee jokaiseen työtehtävään aina toimitusjohtajaan asti. Sinun ei tarvitse pitää heitä parempana siksi, että he ovat hierarkiassa sinun yläpuolella.

Muista kuitenkin, että monessa organisaatiossa tietyt roolit antavat henkilölle mahdollisuuden sanoa viimeisen sanan. Älä turhaan aiheuta konflikteja, mutta jos tunnet, että asiat voisi tehdä paremmin, muista sanoa siitä. Ei ole sinun vikasi jos he kaikesta huolimatta päättävät tehdä hölmöjä valintoja. Siinä kohtaa voit keskittyä tekemään oma työsi mahdollisimman hyvin, vaikka lopputulos olisikin pelkkää roskaa.