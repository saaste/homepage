---
title: Mihin muuttaisin seuraavaksi?
description: "Sanotaan, että kaupungit eivät ole meluisia, autot ovat. Se on kuitenkin aika selvää, että kaupunkien välillä on suuria eroja. Sen jälkeen kun melusaaste turmeli terveyteni ja hyvinvointini, olen kiinnittänyt tähän asiaan entistä enemmän huomiota."
date: 2024-07-03T09:53:33+0300
draft: false
slug: mihin-muuttaisin-seuraavaksi
aiheet:
    - arki
    - matkailu
    - urbanismi
resources:
    - name: cover
      src: cover.jpg
      title: "Joensuun kaupungintalo ja sen edessä sijaitseva puisto, jossa on vihreää nurmikkoa, puita sekä värikkäitä kukkia. Puiston edessä on keinutuoli, jossa vanhempi pariskunta on istumassa."
      params:
        caption: "Joensuun rauhallinen ja viihtyisä keskusta houkuttelee viettämään siellä aikaa."
---
Sanotaan, että kaupungit eivät ole meluisia, autot ovat. Se on kuitenkin aika selvää, että kaupunkien välillä on suuria eroja. Sen jälkeen kun melusaaste turmeli terveyteni ja hyvinvointini, olen kiinnittänyt tähän asiaan entistä enemmän huomiota.

<!--more-->

Kirjoittelen tätä Joensuusta. Vietin eilen ja toissa päivänä aikaani keskustan terassilla ja huomasin nauttivani siitä, kuinka hiljaista kaupungissa oli. Äänimaisemasta puuttui kokonaan lentokoneiden ja helikoptereiden jatkuva meteli, eikä taustalla kuulunut ympärivuorokautinen moottoriteiden aiheuttama kohina.

{{<cover>}}

Joensuu ei ole autoista vapaa kaupunki. Päinvastoin, keskelle kaupunkia päätettiin vuosia sitten rakentaa toriparkki. Idioottimainen päätös, jonka haittavaikutuksista kaupunki saa kärsiä vielä vuosikymmenten ajan. Täällä automelu on kuitenkin paljon paikallisempaa, eikä se kantaudu kaikkialle tasaisena mattona. Se ei ole jatkuvasti läsnä.

Pientä maakuntakenttää ei voi verrata Helsinki-Vantaan lentoasemaan, mutta tämä hiljaisuus alleviivaa sitä, millainen melusaasteen lähde Helsinki-Vantaa pääkaupunkiseudulla on. Olen ehtinyt asua Helsingissä, Espoossa ja Vantaalla, ja kaikkialla saa kuunnella lentokoneiden mylvintää. Kaverini muutti Klaukkalaan, eikä tilanne ole siellä sen parempi. Pahimpien oireiden aikaan koetin paeta melua Sipoonkorven ja Nuuksion kansallispuistoihin, mutta lentoreitit kulkevat myös niiden yli. Edes Porkkala ei ole turvassa lentomelulta.

Terassilla istuessa huomasin kysyväni itseltäni, että miksi altistan itseni vapaaehtoisesti melusaasteelle? Pidän ihan suunnattomasti Helsingin julkisesta liikenteestä ja siellä on monia mukavia asioita, mutta totta puhuen en ole koskaan pitänyt pääkaupunkiseutua erityisen viihtyisänä. Toki siellä on yksittäisiä upeita nurkkauksia, mutta monelta osin alue tuntuu autolähtöiseltä, meluisalta betoniaavikolta.

Juttelin eilen kaverin kanssa, joka asui aikaisemmin Helsingissä, mutta muutti myöhemmin Joensuuhun ja on asunut täällä nyt vuosia. Hän oli miettinyt taannoin ihan samaa. Hän kertoi, että viihtyi kyllä oman kodin pihapiirissä, mutta heti kun piti lähteä johonkin, kaikki liikkuminen tapahtui aivan hirveässä automelussa ja ankeanharmaassa ympäristössä.

Kun ensi kerralla kun vaihdan osoitetta, joudun kyllä tarkasti miettimään, että vaihdanko samalla kaupunkia. Elämä on liian arvokasta ja ainutlaatuista vietettäväksi melusaasteessa. Luultavasti voin paljon paremmin kaupungissa, joka on hiljainen sekä vehreä, ja jota kehitetään viihtyisään suuntaan pelkän tehokkuusajattelun sijaan.

Joensuu vaikuttaa yhdeltä hyvältä vaihtoehdolta!

