---
title: Huonojen tarinoiden suosio
description: "Olen leikkinyt ajatuksella, että aloittaisin oman tarinan kirjoittamisen. Se sai miettimään omia tarinoitani, niiden huonoutta ja sitä, miksi jotkut ihmiset pitävät huonoja tarinoita hyvinä."
date: 2024-08-20T19:00:00+0300
lastmod: 2024-08-20T19:00:00+0300
draft: false
slug: huonojen-tarinoiden-suosio
aiheet:
    - elokuvat
resources:
    - name: cover
      src: cover.jpg
      title: "Mustavalkoinen kuva elokuvateatterin katsomosta, joka on lähes täynnä ihmisiä."
      params:
        caption: "Olen tainnut käydä tänä vuonna elokuvateatterissa kerran tai kahdesti. Kuva: Aranami"
---
Olen leikkinyt ajatuksella, että aloittaisin oman tarinan kirjoittamisen. Se sai miettimään omia tarinoitani, niiden huonoutta ja sitä, miksi jotkut ihmiset pitävät huonoja tarinoita hyvinä.

<!--more-->

Olen kerännyt kuluneen vuoden aikana ajatuksia ja ideoita liittyen omaan tarinaan. En ole uskaltanut aloittaa varsinaista kirjoitusprosessia, sillä haluaisin, että kirjoittamani tarina olisi oikeasti hyvä. Kynnystä kasvattaa myös se, että vaikka olenkin kirjoittanut elokuvakäsikirjoituksia, en ole koskaan kirjoittanut novellimuotoista tarinaa. En tiedä kuinka lähestyä sitä.

Myönnän olevani aikamoinen nipottaja, mitä tulee tarinoihin. Opiskeluaikoina tuskastelin erityisesti omien elokuvakäsikirjoituksien kanssa. Tiesin kyllä mitä minun piti tehdä, mutta kuten niin kovin usein, ymmärrys ja tieto ei tässäkään johtanut automaattisesti taitoon tehdä asioita. Minulta puuttui kokemus. Vaikka kirjoitin opiskeluaikana useita tarinoita, niiden kirjoittaminen haihtui opintojen päätyttyä.

Opiskeluvuosina katselin paljon leffoja, usein myös huonoja. Ihmettelin jo silloin, kuinka jotkut ihmiset pitivät elokuvista, joista puuttui iso osa kaikesta siitä, joka tekee tarinasta hyvän. En tarkoita elokuvia, jotka ovat niin huonoja, että ne ovat hyviä. Tarkoitan elokuvia, jotka ovat vain huonoja. Nykyään tällaisia ihmisiä tuntuu olevan entistä enemmän.

Mutta voiko sitä edes määritellä, mikä on hyvää ja mikä huonoa?

{{<cover>}}

### Millainen on hyvä tarina?

Hyvä tarina pohjautuu mielenkiintoisiin, hyvin kirjoitettuihin hahmoihin, joista tarinan seuraaja välittää. Siinä se! Ei muuta kuin kirjoittamaan hyviä tarinoita!

Hyvä on, saatoin yksinkertaistaa aika paljon.

Hyvä tarina on tietenkin paljon muutakin. Internet on pullollaan oppaita, kursseja ja videoita siitä, kuinka luodaan ja kerrotaan hyvä tarina. Meillä on kouluja, jotka opettavat sitä. Itsekin kävin sellaista. Vaikka hyvän tarinan ainekset ovatkin tiedossa, niiden luominen ei ole helppoa. Se vaatii työtä ja harjoitusta.

Hyvä tarina ei tae siitä, että se miellyttäisi kaikkia. Joku, joka inhoaa sotaa, ei välttämättä pidä sotatarinasta, vaikka se olisi kuinka hyvin kirjoitettu. Jostain pitäminen on hyvin subjektiivinen kokemus.

Hyvä tarina sen sijaan on paljon objektiivisempi tosiasia, kuin mitä moni tulee ajatelleeksi. Hyvän tarinan kirjoittaminen on taito, jota kuka tahansa voi opetella. Sitä voidaan opettaa, koska tiedämme, kuinka hyvä tarina syntyy.

### Huonon tarinan tuntomerkkejä

En aio listata hyvien ja huonojen tarinoiden piirteitä, sillä se on pohjaton kaninkolo. Mainitsen kuitenkin muutaman tyypillisen asian, jotka saavat minut herkästi irvistämään huonoissa elokuvissa.

Käsikirjoittamisen kursseilta mieleeni jäi kirkkaana opetus siitä, että hyvällä juonella ei ole mitään merkitystä, jos sitä ei kuljeta eteenpäin hyvin kirjoitettu hahmo, josta katsoja välittää. Räiskyvinkään toiminta ei synnytä kiinnostavaa tarinaa ilman kunnollisia hahmoja. Tapahtumien ja ympäröivän maailman on oltava osa hahmon elämää. Kun katsoja välittää hahmoista, hän välittää myös tapahtumista sekä maailmasta, jossa ne tapahtuvat.

Hahmoilla on oltava heikkouksia. Ilman niitä hahmolla ei voi olla haasteita, uhkia tai konflikteja. Täydelliset hahmot, [Mary Suet](https://en.wikipedia.org/wiki/Mary_Sue), eivät voi koskaan kasvaa tai kehittyä, sillä he ovat tarinan alussa täydellisiä. Tällaisilla hahmoilla ei voi olla todellista uhkaa tuottavia vihollisia.

Hyvät tarinat pohjautuvat lähes aina heikkouksien ja sisäisten konfliktien voittamiseen tai hyväksymiseen. Huonot tarinat sisältävät täydellisiä hahmoja, joilla ei ole heikkouksia, jotka eivät kehity, eivät koe konflikteja, eivätkä ole näistä syistä johtuen kiinnostavia. Mikään mitä he tekevät, ei merkitse mitään, sillä hehän ovat täydellisiä ja onnistuvat aina.

Hahmot ovat uskottavia vain, jos ne pysyvät tunnistettavina ja ovat uskollisia itselleen. Introvertti pelkuri ei voi seuraavassa hetkessä olla vahvasti ulospäin suuntautunut sankari. Hänestä voi tarinan myötä kasvaa sankari, mutta muutoksen on tapahduttava luonnollisesti tarinan aikana.

Jotta voisimme välittää hahmosta, meidän on pystyttävä luottamaan siihen, että kyseessä on sama hahmo. Meidän on ymmärrettävä, miksi hahmo muuttuu ja kuinka se tapahtuu. Huonoissa elokuvissa hahmot ovat persoonattomia ja muuttuvat kohtauksesta toiseen vain siksi, jotta loput tarinasta voisi tapahtua. Emme pysty samaistumaan hahmoon, sillä siinä ei ole mitään pysyvää, johon voisimme ankkuroida itsemme. Se ei tunnu yhdeltä hahmolta.

Tarina, joka etenee sattumasta toiseen, on tylsä tarina. Hyvä tarina vaatii toimiakseen aktiivisen hahmon, tai useamman. Tapahtumien on edettävä hahmojen valintojen ja toiminnan kautta. Se antaa tapahtumille merkityksen. Silloin ne tuntuvat loogisilta, koska tiedämme kuinka niihin päädyttiin.

Sattumillekin on paikkansa, mutta huonoissa tarinoissa ne ohjaavat etenemistä liikaa. Ihmiset törmäilevät toisiinsa kuin ihmeen kaupalla ja [MacGuffin](https://fi.wikipedia.org/wiki/MacGuffin) sattuu olemaan sopivasti juuri siellä, minne päähenkilö on menossa. Se on huonoa kerrontaa ja laiskaa kirjoittamista.

Kun tarina kompastelee näissä (ja monissa muissa) perusasioissa, minulle tulee olo, että kirjoittaja pitää minua tyhmänä: "Älä ajattele, keskity kuluttamaan!"

Se on halpaa kirjoittamista, jossa toteutetaan tunnettuja huonon tarinankerronnan piirteitä. Kirjoittaja oikaisee tärkeiden ja vaikeiden kohtien ohi, jotta loput juonesta voisi tapahtua. Hän luottaa siihen, että tarinan seuraaja ei pysähdy ajattelemaan.

Kaikkien tarinoiden ei tarvitse olla mestariteoksia. Elokuvat voivat keskittyä toimintaan, efekteihin ja hyvin ohueen tarinaan. Siinä ei ole mitään väärää ja 90-luku on täynnä tällaisia elokuvia. Vaikka tarina olisikin ohut, sen sekä siinä seikkailevien hahmojen on silti oltava hyviä. Elokuvan ei tarvitse onnistua jokaisella osa-alueella, mutta jos se epäonnistuu erityisesti tarinan peruspilareissa, se päätyy olemaan huono elokuva.

### Miksi joku pitää huonosta?

Jotkut tuntuvat pitävän huonoista tarinoista. He kehuvat niiden juonta ja hahmoja, vaikka molemmat ovat täynnä huonojen tarinoiden piirteitä ja niistä puuttuu hyvän tarinan elementit.

Internetissä näkee nykyään vastakkainasettelua, jossa huonoista tarinoista pitävät lähtevät virtuaaliselle sotajalalle niitä vastaan, jotka väittävät elokuvaa huonoksi. Kuten ajankuvaan kuuluu, jengi on jakautunut voimakkaasti kahtia. Mikäli tällainen huono elokuva saa sitten huonot arvosanat eikä menesty taloudellisesti, sen väitetään johtuvan [review bombingista](https://en.wikipedia.org/wiki/Review_bomb). Ikään kuin huonoja elokuvia ei pystyisi enää olemaan.

Olen yrittänyt miettiä, että mistä tämä voi johtua. Kun pengoin Internetin syövereistä muiden ajatuksia, yksi ilmoille noussut teoria oli se, että kaikki ihmiset eivät enää etsi elokuvista hyvää tarinaa, vaan jotain ihan muuta. Elokuvia ei katsota tarinoiden takia. Niitä kulutetaan kuin mitä tahansa kaupallista tusinasisältöä.

Ehkä jotkut ihmiset hakevat vain yksinkertaista aistitykitystä, joka ei vaadi minkäänlaista ajattelua. Tärkeintä on, että korvissa jytisee ja silmissä välkkyy. Tarina voi olla yksinkertaista, valmiiksi pureskeltua huttua, jota ei tarvitse ajatella ja joka ei tule ilotulituksen tielle.

Jotkut arvelevat, että keskittymiskyvyn heikkenemisellä voisi olla asiassa roolinsa. En tiedä siitä, mutta en olisi yllättynyt, jos näin olisi. Hyvien tarinoiden ja moniulotteisten henkilöiden seuraaminen vaatii kuitenkin jonkin verran keskittymistä ja tietynlaista pitkäjänteisyyttä sekä uppoutumista.

Tämän ajatuksen puolesta puhuisi myös se, kuinka paljon nykyään tehdään uusintafilmatisointeja, jatko-osia sekä massiivisia elokuvauniversumeja. Uusia tarinoita ei tarvitse keksiä, kun kerrotaan vanhat tarinat uudestaan. Uusia maailmoja ei tarvitse rakentaa, kun tehdään 15 elokuvaa samaan maailmaan. Edes hahmojen luontiin ei tarvitse käyttää vaivaa, koska samat hahmot vierailevat elokuvasta ja sarjasta toiseen. Aina voi poimia suosittuja elokuvia yli 30 vuoden takaa ja rakentaa niiden päälle. Silloin huono tarina voidaan koristella nostalgialla ja fanipalveluksilla.

Ehkä tällä on vaikutus myös katsojiin. Kun olet ehtinyt katsoa seitsemän saman universumin elokuvaa, sinun on katsottava menettämisen pelossa kahdeksas, oli se miten surkea tahansa. Muuten saattaisit jäädä paitsi jostain, jota yhdeksännen elokuvan katsominen vaatii.

Osa ihmisistä saattaa hakee tarinan sijaan jonkinlaista poliittista viestiä tai hyväksyntää. Jos elokuvan poliittinen agenda on linjassa omaan agendan kanssa, se on automaattisesti hyvä elokuva. Jos ei, se on luonnollisesti huono. Hyvyydellä tai huonoudella ei ole mitään tekemistä tarinan kanssa, sillä tarina on toisarvoista.

Tämä näkyy myös elokuvien tekijöissä. Tietyt studiot ovat kunnostautuneet siinä, että elokuvan ennakkomarkkinointia ei tehdä kiinnostavan tarinan, vaan poliittisen tökkimisen avulla. Aiheutetaan vastakkainasettelua, kaaosta ja online-pöhinää. Hollywoodissa tunnutaan ajattelevan, että kaikki huomio on hyvää huomiota. Joitakin melko komeita takaiskujakin on kyllä nähty.

Yksi selittävä tekijä voisivat olla erilaiset tilauspalvelut. Koska ihmiset joka tapauksessa maksavat kuukausimaksua, on lähes yhdentekevää, millaista roskaa palvelussa tarjotaan. Ihmiset ovat jo maksaneet palvelusta ja katsovat juuri sitä, mitä sieltä sattuu olemaan tarjolla. Ei se tietenkään voi aivan räävitöntä kuraa olla, mutta katsojia ei tarvitse houkutella samalla tavalla ovesta sisään, toisin kuin elokuvateatterien kohdalla.

### Hyviä tarinoita kirjoista ja peleistä

Aikaisemmin en välittänyt netissä olevista elokuva-arvosteluista. Nykyään ne ovat kuitenkin kelvollinen työkalu huonojen tarinoiden tunnistamiseen. Jos elokuva aiheuttaa suuren online-myrskyn, se täyttää todennäköisesti monen huonon tarinan tunnusmerkit. Toinen hyvä varoitusmerkki on se, jos elokuvan tekijät syyttävät katsojia siitä, että he ovat huonoja katsojia.

On jotenkin vitsikästä, että vielä joskus käytin lehtien elokuvakriitikoita samaan tapaan. Jos he lyttäsivät elokuvan huonoksi, se oli isolla todennäköisyydellä ihan hyvä.

Hyvä tarina harvemmin aiheuttaa isoa älämölöä. Ihmiset joko tykkäävät siitä tai eivät, mutta siihen se sitten jääkin. Mieleeni tulee vuonna 2019 ilmestynyt [Joker](https://www.imdb.com/title/tt7286456/). Iso osa ihmisistä tykkäsi siitä. Kaikki eivät kuitenkaan allekirjoittaneet elokuvan suosiota, mutta jos etsit elokuvaa kritisoivia tekstejä, kyse on usein siitä, että ihmiset odottivat jotain muuta, eivät arvostaneet elokuvan viestiä tai tajunneet sen tapahtumia. Juuri kukaan ei kirjoita, että se olisi ollut huono elokuva.

Olen tänä vuonna lukenut suomalaista kirjallisuutta. Se on ollut erittäin piristävä kokemus. Vuosi on ollut pullollaan hyviä tarinoita. Lähes jokainen kirja on pitänyt sisällään hyvin kirjoitetun tarinan, vaikka jokainen kirja ei olekaan välttämättä ollut ihan minua varten. Hyvätkin tarinat voivat olla pettymyksiä.

Kirjoista on paistanut läpi se, että kirjailijoilla on ollut halu kertoa aito tarina. Tarinat ovat olleet pullollaan kiinnostavia hahmoja, tapahtumia ja yllätyksiä. Ne ovat kuljettaneet erilaisia teemoja ja saaneet ajattelemaan. Silloinkin kun kirjailija on halunnut välittää jonkinlaisen sanoman, se on useimmiten ollut hienovarainen eikä alleviivaava. Lukijan omalle ajattelulle ja pohdinnalle on jätetty tilaa. Ne on kirjoitettu sydämellä, eikä niistä haise läpi kaupallisuus.

En suoraan sanottuna ole kaivannut elokuvia, sillä pelit ja kirjat tuntuvat tarjoavat hyviä tarinoita ilman, että niitä tarvitsee etsiä hirveän roskakasan alta. Ihmettelen silti, miksi huono tarinankerronta on nykyään niin suosittua. Minusta se on omituista.

Mikäli kiinnostaa lukea siitä, kuinka menetin kiinnostukseni elokuviin, vilkaise [aikaisempi kirjoitukseni]({{< ref "/blogi/2024/2024-05-14-kiinnostus-elokuviin-katosi" >}}) aiheesta.