---
title: Vuosi Mastodonissa
description: "Perustin nykyisen Mastodon-tilini *25.7.2023*, eli olen ollut nyt vuoden ajan Mastodonissa. En ole erityisemmin sosiaalisen median ystävä. Ehkä juuri tästä syystä Mastodon ja laajemmin Fediverse on ollut itselleni ristiriitainen kokemus. Se tekee joitakin asioita oikein, mutta siinä on myös omat ongelmansa."
date: 2024-07-25T05:45:00+0300
lastmod: 2024-07-25T05:45:00+0300
draft: false
slug: vuosi-mastodonissa
aiheet:
    - tekniikka
    - internet
resources:
    - name: cover
      src: cover.jpg
      title: "Pienoismalli, jossa kolme mastodonttia kohtaa norsun. Eläimet käyskentelevät vuoristo- ja järvimaiseman edessä. Yksi mastodonteista on poikanen."
      params:
        caption: "Kuva: Thomas Quine"
---
Perustin nykyisen tilini *25.7.2023*, eli olen ollut nyt vuoden ajan Mastodonissa. En ole erityisemmin sosiaalisen median ystävä. Ehkä juuri tästä syystä Mastodon ja laajemmin Fediverse on ollut itselleni ristiriitainen kokemus. Se tekee joitakin asioita oikein, mutta siinä on myös omat ongelmansa.

<!--more-->

{{<cover>}}

### Mastodon on hyvä!

Ennen tilin luomista olin ollut ilman henkilökohtaista sometiliä pitkään. Halusin kuitenkin testata Mastodonia, koska se pohjautuu avoimeen lähdekoodiin, toimii avoimilla standardeilla, eikä ole keskitetty yhden kaupallisen toimijan taakse. Olen jo usean vuoden ajan koettanut päästä eroon keskitetyistä kaupallisista palveluista, joten Mastodon istui tähän suunnitelmaan täydellisesti. Sen lisäksi kuulin siitä paljon hyvää.

Epäkaupallisuus näkyy itselleni parhaiten siinä, että Mastodon on täysin vapaa mainoksista sekä personoiduista algoritmeista. Kaupallisuuden, mainosten, algoritmien ja tekoälyroskan kyllästämässä webissä tällainen on kuin raikas tuulahdus. Sisältö on orgaanista ja syntyy käytännössä täysin ihmisten luontaisesta toiminnasta, koska sitä ei ohjata algoritmeilla tai kaupallisilla tavoitteilla. Kenenkään ei tarvitse yrittää miellyttää algoritmeja. Yksittäisistä *tööteistä* tulee suosittuja siksi, että ihmiset tarttuvat niihin. Ei siksi, että algoritmi päättää niin.

Mastodonin avoimuus näkyy myös siinä, että se tarjoaa hyvän ohjelmointirajapinnan. Se on helppo integroida osaksi muita järjestelmiä, ja olenkin lisännyt Mastodon-tykkäykset osaksi blogikirjoituksiani. Lisäksi se mahdollistaa esimerkiksi omien tööttien varmuuskopioinnin. Tässä mielessä tuottamani sisältö tuntuu enemmän omalta verrattuna suljettuihin, kaupallisiin palveluihin. 

Kun seurattavien listani alko kasvaa, opin nopeasti pitämään kahdesta Mastodonin ominaisuudesta: lainauksien poissaolosta sekä filttereistä.

Twitter-kokemukseni mukaan lainaukset (quote tweet) ovat yksi sen myrkyllisimmistä ominaisuuksista. Itselleni sen suurin ongelma on se, että se ohjaa keskustelun eri säikeisiin. Twitterin puolella quote tweettejä tunnuttiin käyttävän erityisesti siihen, että oltiin eri mieltä alkuperäisen postaajan kanssa ja/tai haluttiin halventaa tätä: "Katsokaa nyt mitä tämä idiootti kirjoittaa!"

Twiittisi saattoi alkaa elämään aivan omaa elämää kaikkien postaustasi inhoavien keskuudessa. Tämä puolestaan johti toistuvasti roskakommenttien tulvaan. Keskustelut alkoivat haarautua kymmenien eri tweettien alle niin, että sinulle ei lopulta ollut hajuakaan siitä, mitä kirjoituksestasi keskusteltiin, tai missä se keskustelu tapahtui.

Mastodonissa tätä ominaisuutta ei ole[^1] ja se on tehnyt sisällöstä paljon rauhallisempaa. Keskustelujen seuraaminen on helppoa, sillä se käydään aina alkuperäisen töötin alla. Pidän ominaisuuden puuttumisesta myös siksi, että se pakottaa ihmiset jakamaan omia ajatuksiaan toisten lainaamisen sijaan. Mastodonissakin on boostaus, mutta silloinkin keskustelu pysyy alkuperäisen töötin alla.

Filtterilistojen avulla on verrattain helppo piilottaa sisältöä, jota ei halua nähdä - siitä myöhemmin lisää. Mastodonin filtterit ovat suomalaisittain hyvin toteutettu, sillä ne toimivat myös sanojen osilla. Ei siis tarvitse blokata sanan jokaista taivutusmuotoa erikseen. Filtterit toimivat myös kuvien alt-teksteissä, kunhan ne on muistettu laittaa.

Ainakin toistaiseksi pidän siitä, kuinka pieneltä Mastodon tuntuu. Se on synnyttänyt välillä samanlaisia fiiliksiä, kuin mitä IRC onnistui vuosia sitten tekemään. Ajattelen, ettei ihmisiä ole luotu yhteisöihin, joihin kuuluu miljoonia. Siksi pidän tietynlaista kotikutoisuuden tunnetta hyvänä.

Etenkin Suomi-Mastodon vaikuttaa hetkittäin pieneltä kylältä, jossa tiedät ison osan ihmisistä vähintään nimeltä tai kasvoilta. Kirjoittaminenkin tuntuu turvallisemmalta, kun potentiaalinen yleisö ei ole miljoonia ihmisiä. Se on myös ainakin omien kokemuksieni mukaan hyvin asiallinen ja postaukset keräävät mielenkiintoisia ajatuksia sekä näkökulmia.

Tämä on kuitenkin erityisesti Suomi-Mastodonin ominaispiirre, joskin syyt tulikiven katkuisien kommenttien puuttumiseen eivät ole yksinomaan positiivisia. Englanninkielinen Mastodon muistuttaa paljon enemmän tyypillistä somepalvelua trolleineen. Väittäisin silti, ettei Mastodon ole sielläkään yhtä paha likakaivo kuin Twitter/X.

### Mastodon on huono!

Etenkin alkuvaiheessa minua ärsytti federoinnin synnyttämä ongelma, jossa et välttämättä näe kaikkea sisältöä. Kaikki kommentit eivät saata näkyä, etkä näe henkilön profiilissa kaikkia heidän postauksiaan. Lisäksi tööttien linkittäminen on raivostuttavaa. Ongelma on edelleen olemassa, mutta jostain syystä se ei häiritse enää samalla tavalla kuin alussa, joten ehkä olen vaan tottunut siihen.

Mastodonin käyttökokemus (UX) on varsin surkea. En tiedä kuinka paljon se on vuodessa ehtinyt parantua, sillä käytän itse [mementomori.social](https://mementomori.social)-instanssin ylläpitäjän [Rollen](https://mementomori.social/@rolle) tekemää [Mastodon Bird UI:ta](https://github.com/ronilaukkarinen/mastodon-bird-ui). Käyttöliittymä on instanssilla oletuksena käytössä ja käytän sitä myös puhelimella [PWA](https://en.wikipedia.org/wiki/Progressive_web_app)-tilassa. Yksikään testaamistani Android-sovelluksista ei yltänyt samaan käyttökokemukseen. iOS-sovelluksista minulla ei ole kokemusta.

Tätä sekavaa käyttökokemusta ei auta se, että uusia instansseja syntyy kuin sieniä sateella. Samaan aikaan niitä tuntuu myös kuolevan ja osa instansseista yksinkertaisesti hylätään. Tavallisen käyttäjän on usein vaikea saada selkoa siitä, kuinka instanssit eroavat toisistaan, millä niiden ylläpito on rahoitettu, tai minkälainen niiden eliniän odotus on.

Suomi-Mastodoninkin puolella koettiin pientä draamaa tämän vuoden aikana, kun yhden instanssin ylläpitäjä päätti näyttää keskisormea koko yhteisölle ja hylkäsi instanssinsa. Käyttäjien näkökulmasta tämä on inhottavaa, sillä vaikka voitkin siirtyä toiselle instanssille, ja riittävällä osaamisella saat myös seuraajasi sekä seurattavasi siirtymään, vanhat postaukset eivät siirry.

Iso osa Mastodon-instansseista tuntuu edelleen noudattavan tiukkoja merkkimäärärajoituksia. Ymmärrän kyllä, miksi Twitter valitsi tämän tien vuosia sitten, mutta sen apinointi tuntuu nykyään ihan turhalta. Ihmiset kiertävät rajoituksia toistuvasti tekemällä pitkiä viestiketjuja, jotka tekevät kokonaisuuden lukemisesta tarpeettoman vaikeaa. 10000 merkin raja olikin yksi niistä syistä, miksi valitsin nykyisen instanssin.

Ajattelen, että somepalvelut ovat juuri niin hyviä, kuin niitä käyttävät ihmiset. Tämä lieneekin se suurin syy, miksi en ylipäätään pidä tällaista sosiaalista mediaa lähtökohtaisesti kovin hyvänä. Ihmiset ovat sen heikoin lenkki.

Suomi-mastodonissa näkee yllättävän vähän taisteluita, mutta tätä tuntuisi selittävän se, että sen käyttäjäkunta on hyvin yksipuolista. Globaali käyttäjäkunta ei ole juuri sen monipuolisempaa.

Jos Mastodon-käyttäjät pitäisi yksinkertaistaa yhteen lokeroon, sanoisin, että he ovat vasemmistolaista it-väkeä. Minulle henkilökohtaisesti Mastodon tuntuu niin räikeältä kuplalta ja kaikukammiolta, että minun on välillä vaikea olla siellä. Siitä tulee ajottain mieleen jonkinlainen selkääntaputtelijoiden kerho, jonne kokoonnutaan ylistämään sitä, kuinka hyviä mielipiteitä meillä on, kuinka oikeita arvoja kannamme, ja kuinka hyviä ihmisiä olemme kaikin puolin. Monet ovat suorastaan ylpeitä tästä kaikukammiosta, mikä puolestaan kertoo jotain ajasta, jossa elämme.

Nykyään tuntuu, että alustat, jossa ihmiset saavat vapaasti keskustella, muuttuvat aina poliittiseksi miinakentäksi. Mastodon ei ole tästä poikkeus. Politiikka, erilaisten aatteiden ajaminen, aktivismi, sekä poliittisen toisen laidan mollaaminen näkyvät Mastodonissa päivittäin. Se tarjoilee läjäpäin negatiivisia uutisia, katastrofien maalailua ja ongelmien korostamista - vika on tietenkin aina sen toisen laidan edustajissa.

Inhoan tätä kokonaisuutta erityisesti siksi, että se imee helposti mukaansa. Vuosi Mastodonissa, ja minustakin on tullut katastrofeja maalaileva negatiivinen valittaja. Se ei ole tehnyt minusta parempaa tai toiveikkaampaa ihmistä, eikä se tee hyvää myöskään henkiselle hyvinvoinnille. Olen saanut kuulla tästä "radikalisoitumisesta" myös tuttaviltani. Kuplan sisällä tätä pidetään tietenkin helposti hyvänä asiana, mutta minä en sitä sellaisena näe. Päinvastoin, Mastodon osaa olla erittäin raskas palvelu.

Näen usein Mastodonissa postauksia, jotka korostavat sitä, kuinka suvaitsevainen se on. En ole yhtään varma, että asia on näin päivänselvä. Mastodonissa saat olla oma itsesi, kunhan olet kuten kaikki muut ja edustat selkeästi vasemmistolaista ajattelutapaa. Olen nähnyt lukuisia kertoja, mitä tapahtuu, kun joku tai jokin erehtyy olemaan jotain muuta. "Vääränlaiset" ajatukset ammutaan alas nopeasti. Olen myös itse saanut maistaa tätä pariin otteeseen. Sen seurauksena olen oppinut, että Mastodonissa tietynlaiset ajatukset kannattaa pitää omana tietonaan. Tämä tietenkin vain korostaa kaikukammioefektiä.

Mastodon ei ole aina kovin ystävällinen uusille ihmisille. Oma Mastodon-kokemukseni meinasi tyssätä heti alussa siihen, etten tiennyt sen kirjoittamattomia sääntöjä. Mastodon-puristit vahtivat niitä sotilaallisella tarkkuudella ja tyylillä. Tämä ongelma tosin näkyy enemmän englanninkielisellä puolella, mutta kyllä siihen törmäsi myös suomeksi.

Vaikka itse pidänkin algoritmien puutetta hyvänä juttuna, sen pieni heikkous on siinä, että uudelle käyttäjälle alkuun pääseminen on vaikeaa. Koska algoritmit eivät suosittele sisältöä tai seurattavia, Mastodon voi tuntua todella tyhjältä. Alkuun pääseminen onkin pitkälti käyttäjän omasta aktiivisuudesta kiinni. Tätä kirjoittaessa seuraan 184 tiliä ja se on ainakin itselleni määrä, joka tuottaa sopivan määrän sisältöä. Oma syöte ei tunnu tyhjältä, muttei myöskään raskaalta. Tämä tosin vasta sen jälkeen, kun olen suodattanut pois sisällön, jota en välitä nähdä.

Mastodonin avoimuus on myös sen heikkous. Se on jo nyt yhdistetty kaupallisiin palveluihin, jotka ovat selvästi suljetumpia. Näitä palveluita pyörittävät yritykset, joiden tavoitteet ja ajattelutapa eivät kohtaa kovin hyvin avoimen Internetin tai lähdekoodin kanssa. Mastodonin sisältöä yritetään toistuvasti louhia erilaisiin AI-työkaluihin. Asiaa ei auta se, että palvelun käyttäjissä on uskomattoman paljon nörttejä, joiden mielestä julkisesti näkyvillä oleva tieto tarkoittaa rajoittamatonta käyttöoikeutta kenelle tahansa. Tästä seuraa herkästi se, että ihmisten tuottamaa sisältöä hyväksikäytetään häikäilemättä kaupallisen hyödyn saavuttamiseen.

### Mastodon on huonoista vaihtoehdoista parasta

Ajattelen usein, että sosiaalinen media on tuonut enemmän pahaa kuin hyvää. Tuntuu, että se on ollut maailmassa yksi keskeinen elementti, joka on syventänyt kuilua ihmisten välillä - etenkin poliittisessa mielessä.

Viihdyn itse parhaiten pienessä yhteisössä. Sosiaalinen media ja sen palvelut ovat itselleni liian suuria. Näen, kuinka ne voivat olla kiinnostavan sisällön ja inspiraation lähteitä, mutta usein ne tuntuvat lähinnä kuormittavilta. Ne ovat liikaa.

Tästä näkökulmasta sanon kuitenkin, että Mastodon on tällä hetkellä tarjolla olevista vaihtoehdoista paras. Se saattaa olla paras sosiaalisen median palvelu, jota tulemme koskaan näkemään. Sen lähtökohta on upealla tavalla [Wanhan Internetin]({{< ref "/blogi/2024/2024-04-24-kaksi-internetia" >}}) periaatteissa, mikä tekee siitä itselleni teknisessä mielessä kaikista houkuttelevimman vaihtoehdon.

Mastodoniin on onnistuttu kehittämään ominaisuuksia, joka mahdollistavat sisältötulvan räätälöinnin itselle sopivaksi. Parasta on se, että sinulle tarjottava syöte koostuu pelkästään tileistä, joita olet valinnut itse seurata. Sinä valitset mitä näet. Et voi kuitenkaan vaikuttaa siihen, millaisia asioita tilien ylläpitäjät postaavat, mutta tässä filtterit auttavat yllättävän paljon. Kannattaa kuitenkin varautua siihen, että niitä joutuu lisäämään ja säätämään toistuvasti. Ainakin itselleni Mastodonin käyttäminen vaatii työtä. Muuten se käy liian raskaaksi.

Työskenteletkö it-alalla? Oletko web-designer, pelaaja tai urbanisti? Kiinnostaako esteettömyys tai saavutettavuus? Kallistutko selkeästi arvomaailmassasi vasemmalle? Ajatko luontoarvoja ja seksuaalivähemmistöjen oikeuksia? Jos vastaat yhteen tai useampaan kysymykseen kyllä, Mastodon saattaa juuri nyt olla sinulle sopiva kupla.

Jos taas tulet selkeästi näiden asioiden ulkopuolelta, minun on omien kokemusten perusteella vaikea suositella sitä sinulle. Aina voi toki yrittää.

### Mastodonin tulevaisuus

Olen useita kertoja nähnyt Mastodonin sisällä keskustelua siitä, kuinka ainutlaatuinen ja upea se on. Siitä puhutaan jonkinlaisena täydellisyytenä, jota ei voi rikkoa. Itse en näe asiaa näin, enkä myöskään usko sen kestävyyteen. Mastodon nousee muiden yläpuolelle teknisellä ja avoimella toteutuksella, mutta siihen se jääkin. Se on somepalvelu siinä missä muutkin ja juuri niin hyvä kuin sitä käyttävät ihmiset. Tekniset ratkaisut eivät sitä muuta.

1990-luvulla suosiota nauttineet [uutisryhmät](https://fi.wikipedia.org/wiki/Usenet) jakoivat monia samoja piirteitä Mastodonin kanssa, mutta ne päätyivät olemaan osa Internetin likakaivoa. Pieni ihana yhteisö normeineen hajosi, kun mukaan tuli riittävän paljon käyttäjiä. Tämä muutos sai jopa oman nimen: [ikuinen syyskuu](https://fi.wikipedia.org/wiki/Ikuinen_syyskuu).

Jo nyt huomaan, kuinka ihmiset alkavat väsyä tiettyihin Mastodonin piirteisiin. Tulossa olevat USA:n presidentinvaalit ovat saaneet ihmiset havaitsemaan, kuinka helposti sisältö kääntyy yksipuoliseksi. Sellaisetkin ihmiset, jotka rummuttavat toistuvasti omia poliittisia näkemyksiään, ovat alkaneet hyödyntää filttereitä. Tämä aika korostaa näkyvästi sitä, kuinka USA-keskeinen Fediverse on jo nyt.

Normien rappeutumistakin on havaittavissa. Vuosi sitten minun oli vaikea löytää valokuvia, jossa ei olisi alt-tekstiä. Nyt tekstittömiä kuvia on niin paljon, että se rampauttaa filttereiden toimintaa. Vuosi sitten *#esittely* tägin käyttäminen oli tosi yleistä. Nyt sitä näkee tosi harvoin.

Itsestäni tuntuu, että Mastodon elää tällä hetkellä kuherruskuukautta. Se on saanut riittävästi suosiota ollakseen aktiivinen, mutta ei kuitenkaan niin suuri, että touhu lähtisi lapasesta. Kuherrusaika saattaa kestää vielä joitakin vuosia, etenkin jos ihmiset eivät lakkaa käyttämästä keskitettyjä kaupallisia palveluja. Luulen kuitenkin, ettei tämä vaihe kestä loputtomiin.

Koska avoimien standardien takia Mastodonia ei voi Twitterin tapaan ostaa ja tuhota, sen loppu tulee luultavasti IRC:n kaltaisen käyttäjäkadon, tai uutisryhmät tuhonneen massaryntäyksen kautta. Jälkimmäistä voi vauhdittaa se, mikäli kaupalliset palvelut tuovat käyttäjät Fediverseen. Yksi vaihtoehto on myös se, että nykyisen vasemmistolaisen maailman rinnalle syntyy oma oikeistolaisten instanssien joukko. Tämä voisi tarkoittaa sitä, että meillä onkin kaksi Mastodon-verkostoa, jotka eivät kommunikoi kunnolla keskenään. Pirstaloitumiseen voi olla myös muita syitä, kuten esimerkiksi kaupallisuuden suosiminen ja vastustaminen.

Olipa tulevaisuus mitä vaan, Mastodon on juuri nyt parasta tarjolla olevaa somea. Se on sitä ainakin itselleni. Sen seuraaminen on usein raskasta, mutta lähes yhtä usein se on myös mukavaa, tuo iloa ja antaa inspiraatiota. Tällä hetkellä minulla ei ole aikomusta lopettaa sen käyttämistä, mutta minulla on ajatuksia, joilla teen siitä itselleni sopivamman. Jos käytän sitä vielä vuoden päästä, koetan muistaa kirjoittaa siitä uuden blogikirjoituksen.

Loppujen lopuksi minua ei haittaisi, vaikka Mastodon pysyisi ikuisesti verrattain pienen piirin juttuna. Itse asiassa se voisi olla hyväkin asia. Pidän pienemmistä yhteisöistä, joten pieni ja vaatimaton sopii minulle oikein mainiosti.

[^1]: Ikävä kyllä quote post -ominaisuus on [työn alla](https://joinmastodon.org/roadmap) (MAS-48), joten jollain aikavälillä se on tulossa myös Mastodoniin.
