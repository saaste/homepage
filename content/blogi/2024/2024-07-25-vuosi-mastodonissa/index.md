---
title: Vuosi Mastodonissa
description: "Perustin nykyisen Mastodon-tilini 25.7.2023, eli olen ollut nyt vuoden ajan Mastodonissa. Sanoisin Mastodonia ja laajemmin Fediverseä ristiriitaiseksi kokemukseksi. Se tekee joitakin asioita oikein, mutta siinä on myös omat ongelmansa."
date: 2024-07-27T06:00:00+0300
draft: false
slug: vuosi-mastodonissa
aiheet:
    - tekniikka
    - internet
resources:
    - name: cover
      src: cover.jpg
      title: "Pienoismalli, jossa kolme mastodonttia kohtaa norsun. Eläimet käyskentelevät vuoristo- ja järvimaiseman edessä. Yksi mastodonteista on poikanen."
---
Perustin nykyisen Mastodon-tilini *25.7.2023*, eli olen ollut nyt vuoden ajan Mastodonissa. Sanoisin Mastodonia ja laajemmin Fediverseä ristiriitaiseksi kokemukseksi. Se tekee joitakin asioita oikein, mutta siinä on myös omat ongelmansa.

<!--more-->

![Pienoismalli, jossa kolme mastodonttia kohtaa norsun. Eläimet käyskentelevät vuoristo- ja järvimaiseman edessä. Yksi mastodonteista on poikanen.](cover.jpg "Kuva: Thomas Quine")

### Mastodon on hyvä!

Minulla ei ole ollut henkilökohtaista sometiliä pitkään aikaan. Halusin kuitenkin testata Mastodonia, koska se pohjautuu avoimeen lähdekoodiin, toimii avoimilla standardeilla, eikä ole keskitetty yhden kaupallisen toimijan taakse. Olen jo usean vuoden ajan koettanut päästä eroon keskitetyistä kaupallisista palveluista, joten Mastodon istui tähän suunnitelmaan täydellisesti. Sen lisäksi kuulin siitä paljon hyvää.

Epäkaupallisuus näkyy itselleni parhaiten siinä, että Mastodon on täysin vapaa mainoksista sekä personoiduista algoritmeistä. Kaupallisuuden, mainosten, algoritmien ja tekoälyroskan kyllästämässä webissä tällainen on kuin raikas tuulahdus.

Mastodonin avoimuus näkyy myös siinä, että se tarjoaa hyvän ohjelmointirajapinnan. Se on helppo integroida osaksi muita järjestelmiä, ja olenkin lisännyt Mastodon-tykkäykset osaksi blogikirjoituksiani. Lisäksi se mahdollistaa esimerkiksi omien *tööttien* varmuuskopioinnin. Tässä mielessä tuottamani sisältö tuntuu enemmän omalta verrattuna suljettuihin, kaupallisiin palveluihin. 

Kun aloin kerätä seuraajia, opin nopeasti pitämään kahdesta Mastodonin ominaisuudesta: lainauksien poissaolosta sekä filttereistä.

Twitter-kokemukseni mukaan lainaukset (quote tweet) ovat yksi myrkyllisimmistä ominaisuuksista. Itselleni sen suurin ongelma on se, että se ohjaa keskustelun eri säikeisiin. Twitterin puolella quote tweettejä tunnuttiin käyttävän erityisesti siihen, että oltiin eri mieltä alkuperäisen postaajan kanssa ja/tai haluttiin halventaa tätä: "Katsokaa nyt mitä tämä idiootti kirjoittaa!"

Twiittisi saattoi alkaa elämään aivan omaa elämää kaikkien postaustasi inhoavien keskuudessa. Tämä puolestaan johti toistuvasti roskakommenttien tulvaan. Keskustelut alkoivat harautua kymmenien eri tweettien alle niin, että sinulle ei lopulta ollut hajuakaan siitä, mitä kirjoituksestasi keskusteltiin, tai missä se keskustelu tapahtui.

Mastodonissa tätä ominaisuutta ei ole[^1] ja se on tehnyt sisällöstä paljon rauhallisempaa. Keskustelujen seuraaminen on helppoa, sillä se käydään aina alkuperäisen töötin alla. Pidän ominaisuuden puuttumisesta myös siksi, että se pakottaa ihmiset jakamaan omat ajatuksensa omana tööttinään.

Filtterilistojen avulla on verrattain helppo piilottaa sisältöä, jota ei halua nähdä - siitä myöhemmin lisää. Mastodonin filtterit ovat suomalaisittain hyvin toteutettu, sillä ne toimivat myös sanojen osilla. Ei siis tarvitse blokata sanan jokaista taivutusmuotoa erikseen. Filtterit toimivat myös kuvien alt-teksteissä, kunhan ne on muistettu laittaa.

Ainakin toistaiseksi pidän siitä, kuinka pieneltä Mastodon tuntuu. Se on synnyttänyt välillä samanlaisia fiiliksiä, kuin mitä IRC onnistui vuosia sitten tekemään. Ajattelen, ettei ihmisiä ole luotu yhteisöihin, joihin kuuluu miljoonia. Ainakin itseäni suuret ihmisyhteisöt ahdistavat.

Etenkin Suomi-Mastodon vaikuttaa hetkittäin pieneltä kylältä, jossa tiedät ison osan ihmisistä nimeltä tai kasvoilta. Kirjoittaminenkin tuntuu turvallisemmalta, kun potentiaalinen yleisö ei ole miljoonia ihmisiä. Se on myös ainakin omien kokemuksieni mukaan hyvin asiallinen ja postaukset keräävät mielenkiintoisia ajatuksia sekä näkökulmia.

Tämä on kuitenkin erityisesti Suomi-Mastodonin ominaispiirre, joskin syyt tulikiven katkuisien kommenttien puuttumiseen eivät ole yksinomaan positiivisia - palaan niihin myöhemmin. Englanninkielinen Mastodon muistuttaa paljon enemmän tyypillistä somepalvelua trolleineen. Väittäisin silti, ettei Mastodon ole sielläkään yhtä paha likakaivo kuin Twitter/X.

### Mastodon on huono!

Etenkin alkuvaiheessa minua ärsytti federaation synnyttämä ongelma, jossa et välttämättä näe kaikkea sisältöä. Kaikki kommentit eivät saata näkyä, etkä näe henkilön profiilissa kaikkia heidän postauksiaan. Lisäksi tööttien linkittäminen on raivostuttavaa. Ongelma on edelleen olemassa, mutta jostain syystä se ei häiritse enää samalla tavalla kuin alussa, joten ehkä olen vaan tottunut siihen.

Mastodonin käyttökokemus (UX) on varsin surkea. En tiedä kuinka paljon se on vuodessa ehtinyt parantua, sillä käytän itse [mementomori.social](https://mementomori.social)-instanssin ylläpitäjän [Rollen](https://mementomori.social/@rolle) tekemää [Mastodon Bird UI:ta](https://github.com/ronilaukkarinen/mastodon-bird-ui). Käyttöliittymä on instanssilla oletuksena käytössä ja käytän sitä myös puhelimella [PWA](https://en.wikipedia.org/wiki/Progressive_web_app)-tilassa. Yksikään testaamistani Android-sovelluksista ei yltänyt samaan käyttökokemukseen. iOS-sovelluksista minulla ei ole kokemusta.

Tätä sekavaa käyttökokemusta ei auta se, että uusia instansseja syntyy kuin sieniä sateella. Samaan aikaan niitä tuntuu myös kuolevan ja osa instansseista yksinkertaisesti hylätään. Tavallisen käyttäjän on usein vaikea saada selkoa siitä, kuinka instanssit eroavat toisistaan, millä niiden ylläpito on rahoitettu, tai minkälainen niiden eliniän odotus on.

Iso osa Mastodon-instansseista tuntuu edelleen noudattavan tiukkoja merkkimäärärajoituksia. Ymmärrän kyllä, miksi Twitter valitsi tämän tien vuosia sitten, mutta sen apinointi tuntuu nykyään ihan turhalta. Ihmiset kiertävät rajoituksia toistuvasti tekemällä pitkiä viestiketjuja, jotka tekevät kokonaisuuden lukemisesta tarpeettoman vaikeaa. 10000 merkin raja olikin yksi niistä syistä, miksi valitsin nykyisen instanssin.

Ajattelen, että somepalvelut ovat juuri niin hyviä, kuin niitä käyttävät ihmiset. Suomi-mastodonissa näkee yllättävän vähän taisteluita. Tätä tosin voi isolta osin selittää se, että sen käyttäjät tuntuvat olen hyvin samanlaisia, eikä globaali käyttäjäkunta tunnu olevan juuri sen monipuolisempi.

Jos Mastodon-käyttäjät pitäisi yksinkertaistaa lokeroon, sanoisin, että he ovat vasemmistolaista it-väkeä. Koen sen niin räikeäksi kuplaksi ja kaikukammioksi, että minun on välillä vaikea olla siellä. Siitä tulee välillä mieleen jonkinlainen selkääntaputtelijoiden kerho, jonne kokoonnutaan ylistämään sitä, kuinka hyviä mielipiteitä meillä on, kuinka oikeita arvoja kannamme, ja kuinka hyviä ihmisiä olemme kaikin puolin. Monet ovat suorastaan ylpeitä tästä kaikukammiosta, mikä puolestaan kertoo jotain ajasta, jossa elämme.

Nykyään tuntuu, että alustat, jossa ihmiset saavat vapaasti keskustella, muuttuvat aina poliittiseksi miinakentäksi. Mastodon ei ole tästä poikkeus. Politiikka, erilaisten aatteiden ajaminen, aktivismi, sekä poliittisen toisen laidan mollaaminen näkyvät Mastodonissa päivittäin. Se tarjoilee läjäpäin negatiivisia uutisia, katastrofien maalailua ja ongelmien korostamista - vika on tietenkin aina jossain muussa.

Inhoan tätä kokonaisuutta erityisesti siksi, että se imee helposti mukaansa. Vuosi Mastodonissa, ja minustakin on tullut katastrofeja maalaileva negatiivinen valittaja. Se ei ole tehnyt minusta parempaa tai toiveikkaampaa ihmistä, eikä se tee hyvää myöskään henkiselle hyvinvoinnille. Mastodon osaa olla erittäin raskas palvelu.

Näen usein Mastodonissa postauksia, jotka korostavat sitä, kuinka suvaitsevainen se on. En ole yhtään varma, että asia on näin päivänselvä. Mastodonissa saat olla oma itsesi, kunhan olet kuten kaikki muut ja edustat selkeästi vasemmistolaista ajattelutapaa. Olen nähnyt lukuisia kertoja, mitä tapahtuu, kun joku tai jokin erehtyy olemaan jotain muuta. "Vääränlaiset" ajatukset ammutaan alas nopeasti. Olen myös itse saanut maistaa tätä pariin otteeseen. Sen seurauksena olen oppinut, että Mastodonissa tietynlaiset ajatukset kannattaa pitää omana tietonasi. Tämä tietenkin vain korostaa kaikukammioefektiä.

Mastodon ei ole aina kovin ystävällinen uusille ihmisille. Oma mastodon-kokemukseni meinasi tyssätä heti alussa siihen, etten tiennyt sen kirjoittamattomia sääntöjä. Mastodon-puristit vahtivat niitä sotilaallisella tarkkuudella ja tyylillä. Tämä ongelma tosin näkyy enemmän englanninkielisellä puolella, mutta kyllä siihen törmää myös suomeksi.

Mastodonin avoimuus on myös sen heikkous. Palveluita on jo nyt yhdistetty toisiin palveluihin, jotka ovat selvästi suljetumpia. Näitä palveluita pyörittävät yritykset, joiden tavoitteet ja ajattelutapa eivät kohtaa kovin hyvin avoimen Internetin tai lähdekoodin kanssa. Mastodonin sisältöä yritetään toistuvasti louhia erilaisiin AI-työkaluihin. Asiaa ei auta se, että palvelun käyttäjissä on uskomattoman paljon nörttejä, joiden mielestä julkisesti näkyvillä oleva tieto tarkoittaa rajoittamatonta käyttöoikeutta kenelle tahansa. Tästä seuraa herkästi se, että ihmisten tuottamaan sisältöä hyväksikäytetään häikäilemättä kaupallisen hyödyn saavuttamiseen.

### Mastodon on huonoista vaihtoehdoista parasta

En ole varsinaisesti sosiaalisen median ystävä. Ajattelen usein, että sosiaalinen media on tuonut enemmän pahaa kuin hyvää. Tuntuu, että se on ollut yksi keskeinen elementti, joka on syventänyt kuilua ihmisten välillä - etenkin poliittisessa mielessä.

Viihdyn itse parhaiten pienessä yhteisössä. Sosiaalinen media ja sen palvelut ovat itselleni liian suuria. Näen, kuinka ne voivat olla kiinnostavan sisällön ja inspiraation lähteitä, mutta usein ne tuntuvat lähinnä kuormittavilta. Ne ovat liikaa.

Tästä näkökulmasta sanon kuitenkin, että Mastodon on tällä hetkellä tarjolla olevista vaihtoehdoista paras. Se saattaa olla paras sosiaalisen median palvelu, jota tulemme koskaan näkemään. Sen lähtökohta on upealla tavalla [Wanhan Internetin](https://saaste.net/blogi/2024/kaksi-internetia/) periaatteissa, mikä tekee siitä itselleni teknisessä mielessä kaikista houkuttelevimman vaihtoehdon.

Mastodoniin on onnistuttu kehittämään ominaisuuksia, joka mahdollistavat sisältötulvan räätälöinnin itselle sopivaksi. Parasta on se, että sinulle tarjottava syöte koostuu pelkästään tileistä, joita olet valinnut itse seurata. Sinä valitset mitä näet. Et voi kuitenkaan vaikuttaa siihen, millaisia asioita tilien ylläpitäjät postaavat, mutta tässä filtterit auttavat yllättävän paljon. Kannattaa kuitenkin varautua siihen, että niitä joutuu lisäämään ja säätämään toistuvasti.

Työskenteletkö it-alalla? Oletko web-designer, pelaaja tai urbanisti? Kiinnostaako esteettömyys tai saavutettavuus? Kallistutko selkeästi arvomaailmassasi vasemmalle? Ajatko luontoarvoja ja seksuaalivähemmistöjen oikeuksia? Jos vastaat yhteen tai useampaan kysymykseen kyllä, Mastodon saattaa juuri nyt olla sinulle sopiva kupla.

Jos taas tulet selkeästi näiden asioiden ulkopuolelta, minun on omien kokemusten perusteella vaikea suositella sitä sinulle. Voit toki aina perustaa oman instanssin, mutta riski sille, että instanssisi ei federoida muille instansseille ja saat keskustella yksin.

### Mastodonin tulevaisuus

Olen useita kertoja nähnyt Mastodonin sisällä keskustelua siitä, kuinka ainutlaatuinen ja upea se on. Siitä puhutaan jonkinlaisena täydellisyytenä, jota ei voi rikkoa. Itse en näe asiaa näin, enkä myöskään usko sen kestävyyteen. Mastodon nousee muiden yläpuolelle teknisellä ja avoimella toteutuksella, mutta siihen se jääkin. Se on somepalvelu siinä missä muutkin ja juuri niin hyvä kuin sitä käyttävät ihmiset. Tekniset ratkaisut eivät sitä muuta.

1990-luvulla suosiota nauttineet [uutisryhmät](https://fi.wikipedia.org/wiki/Usenet) jakoivat monia samoja piirteitä Mastodonin kanssa, mutta ne päätyivät olemaan osa Internetin likakaivoa. Pieni ihana yhteisö normeineen hajosi, kun mukaan tuli riittävän paljon käyttäjiä. Tämä muutos sai jopa oman nimen: [ikuinen syyskuu](https://fi.wikipedia.org/wiki/Ikuinen_syyskuu).

Jo nyt huomaan, kuinka ihmiset alkavat väsyä tiettyihin Mastodonin piirteisiin. Tulossa olevat USA:n presidentinvaalit ovat saaneet ihmiset havaitsemaan, kuinka helposti sisältö kääntyy yksipuoliseksi. Sellaisetkin ihmiset, jotka rummuttavat toistuvasti omia poliittisia näkemyksiään, ovat alkaneet hyödyntää filttereitä. Itse asiassa Fediverse on hyvin USA-keskeinen jo nyt.

Vuosi sitten minun oli vaikea löytää valokuvia, jossa ei olisi alt-tekstiä. Nyt tekstittömiä kuvia on niin paljon, että se rampauttaa filttereiden toimintaa. Kovasta yrityksestä huolimatta tämäkään normi ei kestä, kun riittävän suuri määrä "taviksia" hyppää mukaan. Nämä ovat pieniä signaaleja siitä, että nyt valloillaan olevat normit eivät välttämättä kestä loputtomiin.

Itsestäni tuntuu, että Mastodon elää tällä hetkellä kuherruskuukautta. Se on saanut riittävästi suosiota ollaakseen aktiivinen, mutta ei kuitenkaan niin suuri, että touhu lähtisi lapasesta. Kuherrusaika saattaa kestää vielä joitakin vuosia, etenkin jos ihmiset eivät lakkaa käyttämästä keskitettyjä kaupallisia palveluja. Luulen kuitenkin, ettei tämä vaihe kestä loputtomiin.

Koska avoimien standardien takia Mastodonia ei voi Twitterin tapaan ostaa ja tuhota, sen loppu tulee luultavasti IRC:n kaltaisen käyttäjäkadon, tai uutisryhmät tuhonneen massaryntäyksen kautta. Jälkimmäistä voi vauhdittaa se, mikäli kaupalliset palvelut tuovat käyttäjät Fediverseen. Yksi vaihtoehto on myös se, että nykyisen vasemmistolaisen maailman rinnalle syntyy oma oikeistolaisten instanssien joukko. Tämä voisi tarkoittaa sitä, että meillä onkin kaksi Mastodon-verkostoa, jotka eivät kommunikoi kunnolla keskenään.

Olipa tulevaisuus mitä vaan, Mastodon on juuri nyt parasta tarjolla olevaa somea. Se on sitä ainakin itselleni. Sen seuraaminen on usein raskasta, mutta lähes yhtä usein se on myös mukavaa, tuo iloa ja antaa inspiraatiota. Tällä hetkellä minulla ei ole aikomusta lopettaa sen käyttämistä, mutta minulla on ajatuksia, joilla teen siitä itselleni sopivamman. Jos käytän sitä vielä vuoden päästä, koetan muistaa kirjoittaa siitä uuden blogikirjoituksen.

Loppujen lopuksi minua ei haittaisi, vaikka Mastodon pysyisi ikuisesti verrattain pienen piirin juttuna. Itse asiassa se voisi olla hyväkin asia. Pidän pienemmistä yhteisöistä, joten pieni ja vaatimaton sopii minulle oikein mainiosti.

[^1]: Ikävä kyllä quote post -ominaisuus on [työn alla](https://joinmastodon.org/roadmap) (MAS-48), joten jollain aikavälillä se on tulossa myös Mastodoniin.
