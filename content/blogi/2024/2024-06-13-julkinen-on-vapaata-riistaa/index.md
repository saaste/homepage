---
title: Julkinen on vapaata riistaa?
description: "Millainen maailma olisi, jos kaikki julkinen ja julkisesti esiin laitettu, tai sellaiseksi päätynyt, olisi vapaata riistaa?"
date: 2024-06-13T13:38:55+0300
lastmod: 2024-06-13T13:38:55+0300
draft: false
slug: julkinen-on-vapaata-riistaa
aiheet:
    - tekniikka
resources:
    - name: cover
      src: cover.jpg
      title: "Amerikkalainen katu, jossa punaisista tiilistä rakennetun talon seinässä on mainoskyltti, joka muistuttaa moottoritieopastetta. Kyltissä lukee Internet Garage. Kyseessä lienee jonkinlaisen nettikahvilan kyltti."
      params:
        caption: "Kuva: Matilde Park"
---
Millainen maailma olisi, jos kaikki julkinen ja julkisesti esiin laitettu, tai sellaiseksi päätynyt, olisi vapaata riistaa?

<!--more-->

{{<cover>}}

Kuljet julkisella kadulla ja istut julkiselle penkille. Hetken istuttuasi jatkat matkaasi etkä huomaa, että unohdit lompakkosi penkin reunalle. Lompakkosi on nyt julkista omaisuutta, jolla voi tehdä mitä vaan. Ehkä joku voi palauttaa sen, mutta rahat voi ottaa itselleen ja sisällä olleita kortteja käyttää huoletta. Ei olisi pitänyt jättää lompakkoa julkiseksi!

Laitat auton julkiseen parkkiruutuun. Epähuomiossa unohdat avaimen lukkoon ja lähdet kauppaan. Autosi on nyt julkista omaisuutta, jolla voi tehdä mitään vaan. Ehkä joku tuo sen sinulle takaisin, mutta hän lainaa sitä ensin omiin tarkoituksiinsa. Ei olisi pitänyt jättää autoa julkiseksi!

Olet piknikillä julkisessa puistossa ja levittänyt viltin julkiselle nurmikolle. Vilttisi on nyt julkista omaisuutta, jolla voi tehdä mitä vaan. Ehkä joku tulee ja käyttää sitä vessana. Hän ei vie vilttiä sinulta pois, mutta käyttää sitä omiin tarkoituksiinsa. Ei olisi pitänyt jättää vilttiä julkiseksi tai tulla julkiselle paikalle pikniköimään!

Kuljet julkisella kadulla. Kasvosi ovat nyt julkista omaisuutta, jolla voi tehdä mitä vaan. Eteesi astuu joku ja ottaa kasvoistasi valokuvan. Parin päivän päästä huomaat, että irvistelevä naamasi on potenssilääkkeen ja peräpukamavoiteen mainoksessa. Ei olisi pitänyt tuoda naamaa julkiseksi tai esitellä sitä julkisella paikalla!

Olet soittamassa muiden iloksi itse tehtyä musiikkia kävelykadulla, julkisessa tilassa. Musiikkisi ja esityksesi on nyt julkista omaisuutta, jolla voi tehdä mitä vaan. Viereen tulee joku tallennuslaitteiden kanssa ja äänittää esitystäsi. Seuraavalla viikolla huomaat, että sävellyksesi on julkaistu albumina kaikissa striimauspalveluissa. Ei olisi pitänyt esittää biisejä julkisesti!

Julkaiset kirjan ja se päätyy kirjastoon. Kirjasi on nyt julkista omaisuutta, jolla voi tehdä mitään. Parin viikon päästä huomaat, että joku on kopioinut teoksesi ja myy sitä Amazonissa omanaan. Ei olisi pitänyt jättää kirjaa julkiseksi!

Nämä ovat kärjistettyjä ja hölmöjä esimerkkejä, mutta niiden tarkoitus on korostaa yhdenlaista järjettömyyttä.

Suurimmalla osalla meistä on varsin selkeä ymmärrys siitä, että meillä ei ole rajatonta käyttöoikeutta kaikkeen, joka on esillä julkisesti. Osa asioista on kirjoitettu lakiin, mutta osaamme noudattaa myös yhteiskunnan kirjoittamattomia sääntöjä. Suurimmalta osalta löytyy terve maalaisjärki ja sisäinen moraalikompassi, joka muistuttaa meitä siitä, ettei kaikki julkinen kuulu meille.

Iso osa ihmisistä haluaa elää maailmassa, jossa kaikkea omaa ei tarvitse vartioida ja piilottaa oman kodin suojiin. Haluamme esitellä meille tärkeitä ja meitä kiinnostavia asioita julkisesti. Yhteiskunnassa ei päde viidakon lait, jossa vahvimmat ja törkeimmät voivat tehdä mitä tahansa vain siksi, että asiat ovat julkisia. Julkinen näkyvyys **ei anna** kenellekään oikeutta tehdä mitä haluaa.

Kun kysymys on Internetistä, tämä ajatus tuntuu unohtuvan. Etenkin puhuttaessa laajamittaisesta tiedon louhimisesta ja ihmisten tekemän sisällön kyseenalaisesta käytöstä, keskusteluun ryntää yleensä joku muistuttamaan, että julkisella tiedolla voi tehdä mitä vaan. Kysymys ei ole pelkästään siitä, että se on teknisesti mahdollista. Ajatus tuntuu olevan, että jos se on teknisesti mahdollista, se on silloin myös sallittua ja hyväksyttävää. Tässä ajattelutavassa vika on käyttäjässä, joka oli niin typerä, että erehtyi laittamaan jotain nettiin.

Olen aina ollut sitä mieltä, että nettiin pitää suhtautua julkisena paikkana. Tarkoitan tällä sitä, että julkaisemallasi sisällöllä voi olla miljardi silmäparia katsomassa. Mieti mitä julkaiset sinne, sillä tuottamasi sisältö voi tulla 10 vuoden päästä vastaan tavalla, jota et halua. Älä julkaise siellä mitään sellaista, jota et halua muiden näkevän. Tämä tarkoittaa paitsi omia hölmöilyjä, niin myös kaikkea sitä, jota pidät arkaluontoisena ja yksityisenä.

Sanotaan, että nettiin laitettu tieto ei poistu sieltä koskaan. Niin synkältä kuin se kuulostaakin, se on useimmiten totta.

Tässä varoituksessa on kuitenkin minun ajatus- ja arvomaailmassa kysymys itsensä suojelemisesta. Siitä, ettei omat hölmöilyt tule myöhemmin vastaan, ja ettei odotettua suurempi yleisö pääse yllättämään. Sillä ei tarkoiteta sitä, että tuottamasi sisältö on vapaata riistaa, jota kuka vaan saa käyttää miten haluaa. Internet olisi todella synkkä ja ankea, jos näin olisi.

Vuosikaudet Internet on ollut verrattain ystävällinen julkiselle tiedolle. Totta kai tietomurtoja ja tiedon louhintaa on tehty jo pitkään, mutta useimmiten tämä on luokiteltu jollain tavalla rikolliseksi tai ainakin haitalliseksi toiminnaksi.

Hyvä esimerkki tästä on sähköpostien kerääminen roskapostilistoja ja huijauksia varten. Meillä on ollut myös tiedon louhintaa, jolla on ollut (ainakin alun perin) hyvä tarkoitus. Hakukoneet ovat tästä esimerkki, sillä ne indeksoivat kotisivusi, jotta se olisi helpommin löydettävissä. Louhintaa on harrastettu myös tieteen tekemistä varten. Luokittelisin tämänkin isolta osin ihan hyväntahtoiseksi toiminnaksi.

Keskeistä näissä vuosissa on ollut se, että ihmiset ovat voineet suhtautua Internetin julkiseen sisältöön samanhenkisellä turvallisuuden tunteella, kuin oikeassa maailmassa.

Tilanne on muuttunut varsin nopeasti muutaman viime vuoden aikana. Yht'äkkiä meillä on jättimäisiä teknologiayrityksiä, jotka ovat antaneet itse itselleen luvan käyttää netin avoimia sisältöä aivan niin kuin haluavat. Tässä ei ole kysymys varsinaisesti rikollisuudesta, yleisestä hyvästä tai tieteen tekemisestä. Tässä on useimmiten kysymys siitä, että ihmisten tuottama sisältö halutaan paketoida myytäväksi tuotteeksi. Tämä tuote halutaan myydä niille samoille ihmisille takaisin.

Yritykset ovat ohittaneet kaikki kirjoittamattomat säännöt, mutta sen lisäksi he ovat olleet täysin välinpitämättömiä jopa kansainvälisiä lakeja kohtaan. Välinpitämättömyys näkyy selkeimmin siinä, kuinka tekijänoikeuslaki ei merkitse heille mitään, paitsi silloin, kun joku muu yrittää käyttää heidän omia sisältöjään. Heidän arvomaailmassaan kaikki julkinen kuuluu heille. He itse voivat päättää, kuinka käyttävät ihmisten tekemää sisältöä. Ihmisiltä ei kysytä, eikä tiedon louhimisessa käytetä minkäänlaista kohtuullisuutta. Kaikki on heidän omaisuuttaa. Kaikki!

Minun on vaikea ymmärtää, kuinka tähän on päädytty näin nopeasti. Vielä vähemmän ymmärrän sitä, kuinka jotkut ihmiset jaksavat puolustaa yrityksiä ja syyttää ihmisiä siitä, että erehtyivät laittamaan sisältöjään julkiseksi.

Henkilökohtaisesti olen huomannut, että netti on muuttunut nopeasti paikaksi, jonne en halua tuottaa yhtään mitään. Haluaisin pitää kotisivuja, kirjoittaa blogia ja osallistua sopivassa määrin somekeskusteluihin. En kuitenkaan halua tehdä mitään niistä ympäristössä, jossa kaikki tuottamani on vapaata riistaa. Olen havainnut, että tämä pelko ja turhautuminen kasvaa koko ajan. Se on hyvää vauhtia saavuttamassa halun tuottaa sisältöä. Kun pelko menee sen ohi, lakkaan tuottamasta ja poistan senkin sisällön, jonka olen ehtinyt tuottaa.