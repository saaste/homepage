---
title: "Autoton elämä"
description: "En ole koskaan omistanut autoa. En ole edes halunnut omistaa, vaikka minulla onkin ollut ajokortti 18-vuotiaasta lähtien. Pysyminen autottomassa elämässä on ollut yksi parhaita päätöksiäni."
date: 2024-04-30T19:35:00+03:00
draft: false
slug: autoton-elama
aiheet:
    - hyvinvointi
    - ympäristö
resources:
    - name: cover
      src: cover.jpg
      title: "Valkoinen Urban Arrow -tavarapyörä"
      params:
        caption: "Urban Arrow -tavarapyörä on ollut yksi parhaita hankintojani. Mittarissa on nyt jo yli 3000 km ja lisää tulee jatkuvasti."
---

En ole koskaan omistanut autoa. En ole edes halunnut omistaa, vaikka minulla onkin ollut ajokortti 18-vuotiaasta lähtien. Pysyminen autottomassa elämässä on ollut yksi parhaita päätöksiäni.

<!--more-->

### Turhan ajoneuvon ajokortti
Teininä odotin kovasti autokortin saamista. Näin jälkeenpäin voin todeta, että odotus oli lähinnä opittua. Autolle ei ollut mitään todellista tarvetta, eikä se tuonut erityistä vapautta elämääni.

Silloinen kotimme oli laitakaupungissa ja julkisen liikenteen virkaa ajoi yksi bussilinja, joka kulki kolme kertaa tunnissa. Se ei kuitenkaan koskaan haitannut, sillä liikuin kaikkialle pyörällä. Keskustaan oli matkaa noin viisi kilometriä ja kaikki kaverini asuivat nopean pyöräilymatkan päässä.

Ajokortti toi elämääni kuitenkin yhden selkeän lisän: pääsin käymään oman kaupunkini ulkopuolella. Kortin saamisen jälkeen ensimmäinen pidempi ajomatka olikin kavereiden kanssa tehty reissu [Assembly](https://fi.wikipedia.org/wiki/Assembly_(tapahtuma))-tapahtumaan.

Se oli samalla ensimmäinen reissu, jossa tajusin, etten oikeastaan nauti autolla ajamisesta. Se oli vaivalloista, stressaavaa ja pelkäsin aina, että ajaisin kolarin. Tai että joku törmäisi minuun.

Sen sijaan, että auto olisi tuonut hyötyä tai vapautta, se päätyi olemaan lähinnä riesa. En tarvinnut sitä juuri mihinkään, mutta sitä piti huoltaa, sille oli oltava parkkipaikka, sitä piti tankata, hoitaa katsastukset ja kortittomat kaverit olivat toistuvasti vonkumassa kyytiä.

Teinivuosien odotus vaihtui lähinnä ärsytykseen, eikä minun tarvinnut tässä kohtaa maksaa edes auton hankintaa tai sen kaikkia juoksevia kuluja. Auto puoliksi pakotettiin minun ja silloisen tyttöystäväni käyttöön, koska "pitäähän se auto olla".

Olihan se kiva silloin harvoin kun sitä tarvitsi, mutta 99 % ajasta se oli vain hyödytön riesa.

### Autottomuutta eri paikoissa
Lieneekö syynä olleet nämä ensikokemukset auton ylläpitämisestä, mutta päätin jo nuorena, etten halua muuttaa paikkaan, jossa olisin riippuvainen autosta. Se ei vaan tuntunut hyvältä ajatukselta. Tämä päätös on pitänyt siitä lähtien kun muutin vanhempieni luota pois.

Iso osa kodeistani on ollut kaupunkikeskustoissa, mutta olen asunut myös laitakaupungeissa sekä pienemmissä kylissä. Hyvät pyöräilyväylät, käveltävyys sekä yhteys julkiseen liikenteeseen ovat olleet niitä asioita, joilla olen asuinpaikkani pyrkinyt valitsemaan.

Omat vanhempani hokivat useiden vuosien ajan, että voisin hankkia auton, jolloin voisin katsella asuntoja paljon laajemmalta alueelta. En koskaan halunnut. En nähnyt sille mitään tarvetta.

En ehkä silloin ajatellut sitä niin tietoisesti, mutta jälkeenpäin on helppo sanoa, että vapaus ei koskaan tarkoittanut minulle vapautta asua missä tahansa. Minulle vapaus tarkoitti sitä, että pystyin liikkumaan ja hoitamaan arkeani ilman autoa. Auto oli lähinnä maksumuuri elämiselle.

Miksi ihmeessä haluaisin maksaa itseni kipeäksi auton omistamisesta ja tehdä elämästä sellaista, jossa käynti ruokakaupassa vaatii tuhansien eurojen peltilaatikon omistamista, huoltamista ja säilyttämistä? Se on aina tuntunut minusta ihan järjettömältä.

### Säälittävä autoton
Kun lopulta pääsin minulle tarjotusta autosta eroon, olin huojentunut. Sen jälkeen elämässäni ei ole ollut autoa, enkä ole sellaista kaivannut. Hetken aikaa se tosin tuntui ainoalta vaihtoehdolta. Silloin, kun kärsin melusaasteesta ja halusin mahdollisimman kauaksi kaikesta ja kaikista.

Hassuinta koko autoilukulttuurissa on ollut sieltä suunnasta tuleva sääli. Ajatus siitä, että minä olen huono-osainen, koska minulla ei ole autoa.

Minusta se on aina ollut outoa. Minä olin se, joka ei harmitellut auton aiheuttamia kustannuksia tai remonttien aiheuttamaa riesaa. Minun ei tarvinnut.

Kun tuntemani kiltit ja fiksut ihmiset hyppäsivät auton rattiin, heistä tuli tavalla tai toisella itsekkäitä kusipäitä. "Jos ei askel pitene, niin elämä lyhenee" -tyyliset heitot jalankulkijoille tuntuivat olevan osa autolla ajamista. Ihmiset kuvittelivat omistavansa maailman heti kun he hyppäsivät peltilaatikon sisään.

Kun menin tapaamaan kavereitani tai sukulaisia toiseen kaupunkiin, he tarjoutuivat noutamaan minut, jotta minun ei tarvitsisi matkustaa julkisilla. Tarvitsisi? Minusta julkisilla matkustaminen on mukavaa!

Nykyään säälin itse ihmisiä, jotka joutuvat istumaan ratin takana. Kiukku, ärsytys, viha ja ahdistus tuntuvat olevan tunnetiloja, jotka yhdistävät kaikkia autoilijoita ikään ja sukupuoleen katsomatta. En todellakaan kadehdi ihmisiä, jotka käyttävät aamut ja iltapäivät ruuhkassa istumiseen ja tulevat töihin kireänä.

### Säästetty raha
Autottomuudessa on monia hyötyjä, mutta ehkä konkreettisin on säästynyt raha.

Kun kuuntelen tuttavapiirin juttuja autojen kustannuksista[^1], pääni meinaa räjähtää. Yli tuhannen euron remontit eivät tunnu olevan mitenkään poikkeuksellisia. Autojen hankintahinnat ja osamaksusopimukset ovat aivan naurettavia, koska kuka nyt millään tonnin pommilla ajelee.

Sen päälle ovat tietenkin kaikki muut juoksevat kulut: polttoaine, sähkö, huollot, vakuutukset, katsastukset, varaosat, parkkimaksut ja lista vaan jatkuu ja jatkuu.

Kokonaan oma lukunsa on autoilijoiden keskuudessa esiintyvä "autokuume", joka tuntuu olevan perustelu sille, että ostetaan uusi auto täysin toimivan tilalle. Uuden auton hankintaan liittyy jonkinlainen huuma, joka on itselleni aivan vieras. Se mentaaliakrobatian määrä, mikä näiden kuumeiden selittelyihin liittyy, on ihan omaa tasoaan.

Minun ei koskaan tarvitse pelätä, että auto jättää tien päälle, tai että edessäni olisi tuhansien eurojen remontti. Se on stressittömyyttä, jota arvostan.

Sillä hinnalla, jonka itse käytän pyörän vuosihuoltoon, ei nykyään taida saada edes mekaanikon tekemää diagnostiikka-ajoa.

### Kuinka sitten liikun?
Aikaisemmassa kodissa asuessa pyörä oli ensisijainen tapa liikkua. Kaikki arjessa tarvitsemamme asiat löytyivät 5 kilometrin säteeltä, joten pyörä oli yksinkertaisesti nopein ja kätevin tapa hoitaa arkiaskareet.

Muutimme joulukuussa uuteen kotiin ja sen myötä pyöräilyn määrä on vähentynyt. Arjessa tarvitsemamme asiat löytyvät nyt niin kätevästi kävelymatkan tai julkisten yhteyksien päästä, ettei pyörälle ole samanlaista tarvetta kuin aikaisemmin.

Uskon pyöräilyn määrän kuitenkin lisääntyvän kesällä, koska minusta pyörällä on hauska liikkua. Lisäksi pidän siitä, että vapauttaa minut täysin aikatauluista.

Tässä kohtaa jotkut saattavat miettiä, että mitäs sitten kun pitää kuljettaa pakastin, 800 kiloa multaa tai kardaaniakseli?

Ostin muutama vuosi sitten talouteemme Urban Arrow -tavarapyörän. Se ei ole halpa polkupyörä, eikä se ole edes kovin edullinen tavarapyörä. Se on kuitenkin varsin kohtuuhintainen auton korvike.

Tavarapyörän vertaaminen polkupyörään on kuin vertaisi kuorma-autoa henkilöautoon. Kuormapyörä on ensisijaisesti auton korvike, ei arki- tai liikuntapyörän korvike.

{{<cover>}}

Ennen Urban Arrowin hankintaa oli hetkiä, jolloin suurempien tavaroiden kuljettaminen pyörällä oli vaikeaa tai mahdotonta. Tavarapyörän myötä nämä hetket ovat historiaa. Arjessamme ei ole tullut yhtään sellaista tilannetta vastaan, jossa pyörä ei olisi ollut riittävä tavaroiden kuljettamiseen.

Okei, tuo ei ollut totta. Tietenkin näitä tilanteita on ollut, etenkin siinä kohtaa kun muutimme ja ostimme suurempia huonekaluja. Todellisuus on kuitenkin se, etteivät ne tavarat olisi sopineet myöskään henkilöautoon, joten lopputulos olisi joka tapauksessa ollut ihan sama. Voimme halutessamme vuokrata auton, mutta kotiinkuljetus on paitsi kätevämpää, niin usein myös nopeampaa ja halvempaa.

Vaikka monet tavarapyörät on suunniteltu ensisijaisesti lasten ja tavaroiden kuljettamiseen, niissä voi oikein mainiosti matkustaa myös aikuiset. Välillä teemme yhteisiä ravintola- ja jätskiretkiä puolison kanssa niin, että hän istuu kyydissä ja minä poljen.

Pidän siitä enemmän kuin kahdella eri pyörällä liikkumisesta, sillä keskusteleminen on helpompaa. Pyörä ei pidä juuri minkäänlaista ääntä, joten samalla voi nauttia hiljaisuudesta, ympäristön tuoksuista sekä näkymistä ilman stressiä.

### Autottomuuden ongelmat
Autottomuus ei ole täysin ongelmatonta. Olen kuitenkin huomannut, että ongelmat eivät ole varsinaisesti autottomuuteen sisäänrakennettuja, vaan kumpuavat autolähtöisestä suunnittelusta sekä autoilun priorisoinnista.

#### Talvikunnossapito
Kenties kaikista suurin ongelma on kehno talvikunnossapito, joka voi vesittää puolet pyöräilyvuodesta. Olen koko ikäni pyöräillyt ympäri vuoden ja sää itsessään ei ole koskaan ollut ongelma. Lumi- ja vesisade ovat naurettavan helppoja asioita ratkaista pukeutumisella ja sähköavusteisten pyörien myötä tuulikaan ei ole ongelma. Pyöräilijä ei voi kuitenkaan ratkaista huonoa talvikunnossapitoa[^2].

Ajoratoihin verrattuna jalkakäytävien ja pyöräteiden kunnossapito on Suomessa aivan naurettavalla tasolla. Pahimmillaan ajoratojen lumet heitetään jalkakäytäville, joka vaan pahentaa tilannetta. Myös lumien säilytys- ja kasauspaikat ovat usein jalkakäytävillä.

Huono talvikunnossapito ei ole kuitenkaan pelkkä pyöräilyn este, vaan vaikeuttaa myös jalankulkua. Kun yhtälöön lisää liikuntarajoitteet, rollaattorit, pyörätuolit tai lastenrattaat, liikkuminen saattaa muuttua vaikeasta mahdottomaksi.

#### Ympäristö
Pienemmät autottomuuden hankaluudet tulevat ympäristöstä. Vaikka Suomessa jalkakäytäviä ja pyöräteitä on viljelty vähän joka puolelle, niitä yhdistää usein kolme asiaa.

Ne ovat:
1) Täynnä saasteita ja melua
2) Katkonaisia ja mutkittelevia
3) Hitaita

Jalkakäytävät ja pyörätiet ovat usein survottu ajoratojen kylkeen. Sen suora seuraus on, että jalan ja kävellen liikkuminen tapahtuu lähes aina automelun keskellä. Autoilijoita tämä ei tietenkään häiritse, koska he istuvat äänieristetyissä olohuoneissaan.

Melun päälle tulevat autojen aiheuttama katupöly, sekä liikennevaloista ja niihin liitetyistä anelunapeista johtuvat pysähdykset. Usein ajoradat pyritään suunnittelemaan nopeaksi ja jouhevaksi - jalkakäytävät ja pyörätiet ovat kaikkea muuta. Etenkin pyörällä liikkuessa väylät saattavat muuttua korttelin välein, eikä ole epätavallista, että joudut toistuvasti hyppimään ajoradan puolelta toiselle.

Oma ongelmansa on myös se, ettei jalankululle ja pyöräilyllä ole varattu tarpeeksi tilaa. Kapea väylä saattaa löytyä vain toiselta puolelta ajorataa, ja sen jakaa kaksisuuntainen.

#### Pysäköinti

Erityisesti tavarapyörien kohdalla oma ongelma on pyöräpysäköinnin puute. Pyörien pysäköimiseen ei juurikaan anneta ajatusta edes uusissa taloyhtiöissä.

Pyörien pysäköintiin nähdään riittävän pihalle viskattu pinnojen väännin ja hyvässä tapauksessa betoniin valettu, runkolukituksen mahdollista teline. Usein nämä ovat kuitenkin täysin säiden armoilla.

Pyöräpysäköinnin käsitettä ei taloyhtiöissä juuri tunneta. Monesti tähän tarkoitukseen osoitetaan ovea, jossa lukee "ulkoiluvälinevarasto". Pyörän pysäköinti rinnastetaan varastointiin.

Samaan aikaan autoille rakennetaan pysäköintiä maan alle ja maan päälle, tarjoillaan lämmitystolpat ja latauspisteet, eikä mikään rahasumma tunnu olevan liikaa.

#### Parempi tulevaisuus näkyvissä
Onneksi nämä ovat ongelmia, joihin ollaan pikkuhiljaa heräämässä. Talvipyöräilyn maailman pääkaupunki Oulu on kotimainen esimerkki siitä, että talvikunnossapito voidaan tehdä myös hyvin, eikä se ole rahakysymys.

Jatkuvasti kasvava baanaverkosto sekä ehjien pyöräreittien rakentaminen tekevät pyörällä liikkumisesta nopeampaa ja jouhevampaa.

Uudet ratikkaprojektit sekä julkiseen liikenteeseen panostaminen ovat tehneet kävelystä mukavampaa. Kävely on kuitenkin se liikkumismuoto, joka kaikista parhaiten yhdistyy julkiseen liikenteeseen.

Vielä kun autojen aiheuttamaan meluun, katupölyyn ja muihin päästöihin alettaisiin puuttua, ympäristö alkaisi kannustaa autottomuuteen sekä kestävään liikkumiseen. Samalla ympäristöistä tulisi muutenkin viihtyisämpiä ja turvallisempia.

Taloyhtiöiden pysäköinnin suhteen en ikävä kyllä ole nähnyt kovin suuria parannuksia, mutta ainakin uusien ostoskeskusten pyöräpysäköinnit ovat olleet hieno parannus. Harmillisesti niissäkin on oletettu, että jokainen ajelee Jopolla, joten tavarapyörälle ei niistäkään löydy aina kunnollista pysäköintitilaa.

### Mahdollisuus vaihtoehtoihin
Vaikka mainitsin säästetyn rahan autottomuuden suurimpana etuna, ehkä sen suurin todellinen arvo tulee kuitenkin siitä, että se antaa minulle vaihtoehtoja.

Kun elämää ei ole lukittu maksumuurin taakse, kaikki tavat liikkua ovat helposti käytettävissä. Voin kävellä, pyöräillä ja kulkea julkisille. Jos joskus tarvitsen autoa, voin vuokrata sellaisen.

Tietenkin valintojen myötä on joutunut luopumaan joistain asioista. Haluaisin asua luonnon keskellä, mutta ikävä kyllä tämän yhden asian saaminen tarkoittaisi kaikista muista asioista luopumista. Jotkut ovat siihen valmiita, mutta itselleni se on hieman turhan suuri hinta maksettavaksi. Kortittomalle puolisolleni vielä suurempi.

[^1]: [Ylen jutussa](https://yle.fi/a/74-20035289) 14 000 km vuodessa ajavalle auto maksaa viidessä vuodessa 41 304 euroa. 15 vuoden kustannus on 75 890 euroa. Aivan älytöntä!
[^2]: Ehkä läskipyörä voi tässä asiassa auttaa.
