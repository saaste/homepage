---
title: "Juoksemisen voima"
description: "En ole viime päivinä ollut paras mahdollinen itseni. Ulkona satoi ja ulkoilureitit olivat kurassa. Kävin juoksemassa ja tulin takaisin ihan eri ihmisenä. Lenkki muistutti minua siitä, mikä voima juoksemisella voi olla."
date: 2024-03-14T16:50:00+02:00
draft: false
slug: juoksemisen-voima
aiheet:
    - hyvinvointi
    - liikunta
resources:
    - name: cover
      src: cover.jpg
      title: Jaloissa olevat juoksukengät. Juoksija seisoo märässä kurassa.
      params:
        caption: "Keli ei tänään ollut paras mahdollinen. Siksi se oli täydellinen juoksemiseen."
---

En ole viime päivinä ollut paras mahdollinen itseni. Ulkona satoi ja ulkoilureitit olivat kurassa. Kävin juoksemassa ja tulin takaisin ihan eri ihmisenä. Lenkki muistutti minua siitä, mikä voima juoksemisella voi olla.

<!--more-->

### En ole juoksija

Minä en ole juoksija. En ole eläessäni harrastanut juoksua. Yritin kyllä vuosia sitten ja onnistuinkin räpistelemään itseni puolimaratonin läpi. Todellisuus oli kuitenkin monille tuttu: polveni eivät kestäneet sitä touhua ja juokseminen jäi. Tai näin kuvittelin.

5-6 vuotta sitten sain päähäni, että haluaisin olla [ultrajuoksija](https://fi.wikipedia.org/wiki/Ultrajuoksu). Joku, joka kykenee liikkumaan omin jaloin maratonia pidempiä matkoja. Aloin perehtyä juoksemiseen aikaisempaa enemmän ja perehtyminen kannatti. Selvisi, että vääränlaiset juoksukengät sekä huono juoksutekniikka olivat syynä polvikipuihin. Kivut katosivat ja pääsin harjoitteemaan pidempiä matkoja varten.

Treenaamisen aikana luin yhteensä 11 ultrajuoksuista kertovaa kirjaa. Minua kiehtoi ultrajuoksijoiden lähes rajaton henkinen kyky sietää vastoinkäymisiä ja päihittää henkiset umpisolmut. Jostain syystä idea *pain cavesta* kiehtoi. Sokkeloinen luola, jonne kaikki ennemmin tai myöhemmin päätyvät, ja josta pääsee ulos vain tappamalla päänsisäiset demonit. Demonit, kuten halu luovuttaa ja *sinä et pysty tähän*. Ultrajuoksijat vaikuttivat sekopäiltä, mutta henkisesti hyvin vahvoilta sekopäiltä. Minäkin halusin olla vahva sekopää. Lopulta onnistuin ja pystyin kutsumaan itseäni ultrajuoksijaksi.

Kaikesta tästä huolimatta en pidä itseäni juoksijana. Keksin juoksemisen vasta vanhemmalla iällä, eikä se tule minulta luonnostaan. Ryhdyin siihen, koska se oli tapa tutustua johonkin kiinnostavaan. Halusin testata itseäni. Tulla ehkä vähän paremmaksi versioksi itsestäni. Vahvemmaksi.

Juokseminen opetti minulle kuitenkin jotain. Elämästä ja minusta itsestäni.

### Juoksemisen opetukset
Pidemmillä matkoilla juokseminen muuttuu fyysisestä haasteesta henkiseksi. Minun oli opeteltava kokonaan uudenlainen tapa ajatella.

Opin kokeneemmilta, että avain onnistumiseen on eläminen hetkessä. Keskityt siihen mitä olet tekemässä ja unohdat kaiken muun. Sillä ei ole väliä, kuinka kaukana maaliviiva on. Tärkeintä on se, että otat askeleen oikealla jalalla ja sen jälkeen vasemmalla. Se on se, mikä vie sinut maaliviivan yli. Jäljellä olevien kilometrien miettinen ja matkamatematiikan tekeminen ei sitä tee. Tämän harjoitteleminen ei ollut helppoa, mutta opin siihen. Se oli kuin meditaatiota. Pää oli täysin tyhjä ajatuksista ja olin lähes itsestään liikkuva keho. Se on erittäin terapeuttista.

Kun joka paikkaan koskee, kroppa ja aivot käskevät sinua lopettamaan. Ne haluavat, että pysähdyt ja palaat mukavuusalueelle. Minun oli opeteltava erottamaan se, mitä aivot haluavat, ja mitä minä haluan. Ennen juoksua pistin tarkasti mieleeni ne syyt, miksi aloitin juoksemisen. Loin mahdollisimman selkeän kuvan siitä, miksi päätin tehdä sen itselleni. Ehkä tärkeintä oli juurikin se, että *minä päätin* tehdä sen. Kukaan ei minua pakottanut, vaan valitsin sen itse. Kun pää alkoi vaatia keskeyttämistä ja kyseenalaisti tekemisen järkevyyden, kaivoin mieleni sopukoista ne syyt, jotka olin sinne säilönyt. Opin, että se mitä haluan nyt, ei välttämättä ole se, mitä haluan oikeasti. Yleensä se oikea halu löytyy siitä hetkestä kun olin tekemässä lähtöä. Hetkestä, jossa päänsisäiset demonit eivät olleet seuranani.

Luonto ei kysele sinun juoksupäivää. Se voi tarjota sinulle aurinkoa, mutta yhtälailla voi sataa vaakatasossa. Oli hylättävä ajatus siitä, että juokseminen tapahtuu vain hyvällä säällä. Pieneksi yllätykseksi tämä oli oppitunneista helpoin. Opin, että surkealla säällä juoksemisessa on jotain todella energisoivaa. Kadut ovat tyhjät ja koko maailma on sinun. Tajuat, että vesi on vain vettä, etkä kuole siihen. Et palele, koska olet koko ajan liikkeessä. Kaikki on kurassa, mutta ne voi pestä pois. Näytät uitetulta koiralta, mutta kukaan ei ole katsomassa. Ja vaikka olisikin, mitä sitten? Usein juuri surkeat kelit houkuttelivat minut juoksemaan. Kun pääsin kotiin, kävin lämpimässä suihkussa ja hyppäsin sohvalle nauttimaan kahvista, olo oli aivan mahtava. Olin saavuttanut jotain. Tehnyt jotain, mitä moni muu ei tee.

{{<cover>}}

### Arjen haasteet
Kun omaksuin juoksemisen opettamia taitoja, tajusin niiden kantavan juoksemisen ulkopuolelle. Huomasin, että niistä oli itse asiassa enemmän hyötyä juoksemisen ulkopuolella, arjessa.

Juokseminen on tehnyt minusta paljon vahvemman. Pystyn sietämään epämukavuutta paljon paremmin. Loputtoman pitkiltä ja turhauttavilta vaikuttavat askareet tuntuvat paljon helpommilta. Kykenen poistumaan mukavuusalueeltani, eikä minun tarvitse mennä sinne takaisin luovuttajana. Juokseminen ei tehnyt minusta kuolematonta ja rikkoutumatonta teräsmiestä, mutta se antoi käyttöön voimavaroja, joita en tiennyt olevan olemassa.

Minun on nykyään paljon helpompi asettaa itselleni tavoitteita ja pysyä niissä. Kun tekee mieli luovuttaa, löydän pääni sisältä ne syyt, jonka takia *valitsin* aloittaa. Minulla on sinnikkyyttä ja itsepäisyyttä, jota en aikaisemmin osannut valjastaa käyttöön. Kun haluan luoda itselleni uuden rutiinin, onnistun siinä paljon aikaisempaa paremmin. Mukavuusalueelta poistuminen on edelleen epämukavaa, mutta tiedän kuinka selviän siitä.

Sää ei ole minulle juuri koskaan tekosyy yhtään mihinkään. Osaan nauttia lähes joka säästä ja silloinkin kun sää tuntuu surkealta, se ei ole yhtään niin surkea kuin aikaisemmin. Enkä anna se estää minua. Puen päälle sadevaatteet, kumikengät tai kolme vaatekerrosta. Tästä on ollut suunnaton hyöty minulle, sillä autottomana liikun arjessa lähes yksinomaan kävellen tai pyöräillen. Monesti nautin siitä, että sää on surkea ja kadut ovat minun.

Jostain syystä nämä opit unohtuvat välillä. Pää on hyvä palaamaan vanhaan, helppoon. Kun käyn juoksemassa, se kaikki palaa välittömästi takaisin. Jos voin henkisesti huonosti, juokseminen on yleensä ratkaisu, joka tekee olosta paremman. Ei se ihmelääke ole, mutta huonoimmillaankin se jää yhdentekeväksi ja pitää silti huolta kehostani. Se ei ikinä tee olostani huonompaa.

### Parasta ystäväni, keho

Meillä on vain yksi keho. Se ei välttämättä ole se, jonka halusimme, mutta se on se, jonka saimme. Pidä siitä huolta. Se on uskomaton kapistus, joka kykenee hurjiin asioihin kun vaan kohtelet sitä oikein.

Kuten sanoin, en ole juoksija. Vielä joitakin vuosia sitten kehoni tiesi sen. Kun lähdin juoksemaan, se huusi: *"Mitä hittoa sinä touhuat?!"* Se halusi kulkea sitä tietä, jota olimme siihen asti yhdessä taittaneet. Liikkumattomuuden tie.

Kun treenasimme, treenasimme yhdessä. Minun tehtäväni oli vahvistaa päätäni ja antaa keholle ohjeita. Sen tehtävä oli juosta ja tulla vahvemmaksi. Ensimmäinen iso tavoitteeni silloin oli juosta 10 kilometriä. Se tuntui toivottoman kaukaiselta. Minulta kesti useampi kuukausi, ennen kuin kykenin edes yrittämään tuollaisia matkoja. Lopulta tulimme risteykseen. Siitä matkamme jatkui uutta tietä pitkin.

Minulla oli pitkä tauko juoksemisesta henkisten haasteiden takia. Kärsin melusaasteesta, enkä voinut kunnolla poistua kotoa. Yritin juosta, mutta altistun melulle ja se vain pahensi asiaa. Onnistuin pääsemään meluisalta alueelta pois ja nyt voin taas juosta. Tämän päivän juoksu oli tauon jälkeen kolmas. Juoksin 10,16 kilometriä. Eikä se ollut raskasta tai epämukavaa. Vettä satoi ja maa oli kurassa. Se oli kivaa!

Kehoni kulkee edelleen sitä tietä, jonka valitsimme risteyksessä. Se muisti, kuinka kohtelin sitä. Nyt se kohtelee minua samalla tavalla. Vaikka laiminlöinkin kehoani jonkin aikaa, kaikki se aikaisemmin laitettu hyvä ei sieltä niin vain katoa. Mutta jos kehoaan kohtelee vuosikausia huonosti, se muuttaa suuntaa ja alkaa kohdella myös sinua huonosti. Se kostaa eikä lepy helposti.

Juoskaa, ihmiset. Juoskaa vähän, juoskaa pitkälle, juoskaa hitaasti tai juoskaa kovaa. Juoskaa varovasti tai kokeilkaa rajojanne. Meidät on [tehty juoksemaan](https://www.chrismcdougall.com/born-to-run/).
