---
title: Hiljaisuus
description: "Vietin kuluneen viikonlopun Rautavaaralla ja sain samalla muistutuksen siitä, mitä todellinen hiljaisuus on."
date: 2024-07-08T06:45:00+0300
lastmod: 2024-07-08T06:45:00+0300
draft: false
slug: hiljaisuus
aiheet:
    - hyvinvointi
    - matkailu
resources:
    - name: cover
      src: cover.jpg
      title: "Panoraamakuva Rautavaaralta. Maisema on käytännössä pelkkää metsää niin pitkälle kun silmä kantaa. Jossain kaukaisuudessa näkyy jokunen yksittäinen järvi. Kuvan etualalla näkyy kallio, jonka päältä kuva on otettu. Vaaleiden kumpupilvien välistä kajastaa sininen taivas."
      params:
        caption: "Näissä maisemissa ympäristöä ei täyttänyt ihmisten synnyttämän äänet. Se oli varattu hiljaisuudelle, jonka ainoastaan luonto sai rikkoa."
---
Vietin kuluneen viikonlopun [Rautavaaralla](https://www.openstreetmap.org/#map=13/63.4949/28.3020) ja sain samalla muistutuksen siitä, mitä todellinen hiljaisuus on.

<!--more-->

Kun muutin auto- ja lentomelun pilaamalta Vantaalta nykyiseen kotiin, nautin siitä, kuinka hiljaista täällä oli. Pystyin nukkumaan paremmin eikä arkea täyttänyt jatkuva meteli. Hiljaisuus on kuitenkin suhteellista. Se ei aina tarkoita täydellistä äänten puuttumista. Mutta joskus se tarkoittaa.

Rautavaaralla ollessa olin hyvällä tavalla järkyttynyt siitä, kuinka hiljainen ympäristö voi olla. Kun asetuin sänkyyn kirjoittelemaan päiväkirjaa ja valmistautumaan unille, pääni täytti täydellinen äänten puuttuminen. Olen varsin herkkä äänille ja poimin ympäristöstä pienimmätkin äänet, mutta nyt tarjolla ei ollut mitään. Ei yhtään mitään. Tuntui kuin olisin tyhjiössä.

Kun nukahdin, nukuin aamun asti heräämättä. Heräsin vasta siihen, kun pihassa loikkivien jäniksien häiritsemä koira purki turhautumistaan haukahtelemalla. Aamulla olo oli todella levännyt.

Aamupalan syötyäni lähdin juoksemaan. Olin suunnitellut itselleni reilun 21 km juoksulenkin, joka kulki lähes koko matkan pieniä metsäteitä pitkin. Minun oli välillä pysähdyttävä kuuntelemaan sitä hiljaisuutta, joka metsässä vallitsi. Lentokoneet eivät mylvineet taivaalla, eikä automelun jatkuva suhina täyttänyt ilmaa. Linnutkin ovat löytäneet kumppaninsa ja rakentaneet pesänsä, joten metsässä oli täysin hiljaista. Hiljaisuutta rikkoi ainoastaan satunnainen tuulenvire, joka heilutteli puiden lehtiä, sekä jossain kaukana huuteleva käki. Juostessa edessä saattoi loikkia jänis täysin äänettömästi. Ainut ääni, jonka kuulin, oli oma hengitykseni ja juoksukenkien tasainen tamppaus.

Palasin sunnuntaina kotiin ja kun hyppäsin illalla sänkyyn, huomasin, että oman kodin hiljaisuus ei ole samanlaista hiljaisuutta. Kuulin ilmanvaihtokoneen matalataajuuksisen kohinan, sekä jääkaapin pitämän ujon hurinan. Paksujen, äänieristettyjen lasien läpi saatoin kuulla satojen metrien päässä kulkevan moottoripyöräilijän, jonka itsekkyys tuhosi hiljaisuuden sadoilta ihmisiltä. Kun heräsin aamulla ja raahauduin huoneeseeni, kuulin siellä pyörivien tietokoneiden tuulettimien aiheuttaman tasaisen pöhinän, joihin yhdistyi mahdollisesti elektroniikan synnyttämä korkeataajuuksinen ininä. Ilmanvaihtokone jatkoi tasaista kohinaansa kaikissa huoneissa.

On villiä ajatella, että tästä on vain yhden ihmiselämän verran aikaa, kun täydellinen hiljaisuus oli isolle osalle väestöstä ihan normaalia. Nykyään ihmiset eivät välttämättä edes tiedä, miltä se tuntuu. Joillekin sellainen hiljaisuus voi olla jopa ahdistavaa. Korvat yrittävät epätoivoisesti aistia jotain, mitä ei ole olemassa. Se tuntui itsestäkin hetken aikaa oudolta. Ikään kuin pää yrittäisi kehittää itse ääniä täyttääkseen sen tyhjiön. Aloin kuitenkin nauttia siitä varsin nopeasti.

Täydellinen hiljaisuus tuntui todella rentouttavalta ja rauhoittavalta. Sääli, että se on nykyään niin harvinaista.

{{<cover>}}
