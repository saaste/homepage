---
title: "Teema tulevalle vuodelle"
description: "Vuosi 2024 oli suomalaisen kirjallisuuden vuosi. Mikä voisi olla tulevan vuoden teema?"
date: 2024-12-18T06:45:00+0200
lastmod: 2024-12-18T06:56:00+0200
draft: false
slug: teema-tulevalle-vuodelle
aiheet:
    - arki
resources:
    - name: cover
      src: cover.jpg
      title: "Roland F130R -sähköpiano"
      params:
        caption: "Huoneessani pölyyntyvä sähköpiano muistuttaa minua päivittäin siitä, etten käytä sitä."
---
Vuosi 2024 oli suomalaisen kirjallisuuden vuosi. Mikä voisi olla tulevan vuoden teema?

<!--more-->

Vuoden aikana tuli luettua 17 kirjaa, joista 16 olivat suomalaisten kirjailijoiden kirjoittamia. Hitaalle lukijalle, kuten minä, se on paljon! Kaikki lukemani kirjat sekä niiden arvostelut löytyvät [kokoelmat]({{< ref "/muuta/kokoelmat/" >}}) sivulta.

Aikaisemmin olen lukenut lähes yksinomaan englanninkielisiä tietokirjoja. Kulunut vuosi osoitti, kuinka rentouttava ja hyvinvointia lisäävä vaikutus fiktion lukemisella on minuun. Samalla se paljasti, kuinka mahtavia tarinoita suomalaisten kirjailijoiden mielistä syntyy.

Teeman asettaminen vuodelle synnyttää arkeen pienen kipinän. Se motivoi ja tarjoaa selkärangan omalle tekemiselle. Minun ei tarvinnut miettiä, millaisia kirjoja hankkisin. Se oli selvää koko vuoden. Pidin teeman synnyttämästä selkeydestä.

Siksi ajattelen, että myös tuleva vuosi voisi saada oman teemansa. Olen usean viikon ajan miettinyt, että mitä se voisi olla. Pohtimisen seurauksena olen kallistumassa siihen suuntaan, ensi vuoden teema voisi olla **oppiminen**.

On kolme asiaa, joita olen opetellut vuosien aikana, mutta joissa haluaisin olla vielä parempi: pianon soitto, 3D-mallinnus sekä käsitöiden tekeminen.

### Pianon soitto

Pianon soitto on kolmesta mielihalusta kaikista pitkäikäisin. Kodissani on ollut lapsuudesta lähtien jonkinlaiset koskettimet. Varhaisimmat lapsuuden muistoni liittyvät soittamiseen. Vanhemmat olisivat järjestäneet minut pianotunneille, mutta olin niin arka, etten uskaltanut mennä.

Olen oppinut soittamaan ihan vaan soittamalla. Minulla on jonkinlainen kyky hahmottaa musiikkia ja pystyn verrattain helposti soittamaan tuttuja biisejä korvakuulolta. Aikuisena olen ottanut myös pianotunteja, mutta ne painottuivat lähinnä soittotaidon parantamiseen. Ongelmani on aina ollut musiikkiteorian puute.

{{<cover>}}

Minua kiinnostaisi kovasti ymmärtää musiikkia. Haluaisin ymmärtää, mitä teen, kun soitan korvakuulolta. Tiedän, että musiikkiin liittyy paljon lainalaisuuksia ja sääntöjä, joiden ymmärtäminen auttaa myös uuden oppimisessa. Haluaisin ymmärtää, mitä teen, kun soitan korvakuulolta.

Ymmärrän kyllä musiikin perusteoriat ja tiedän, kuinka nuotteja luetaan. Haluaisin syventää tätä osaamista. Lisäksi haluaisin osata soittaa jazzia. Vaikka tiedänkin, kuinka nuotteja luetaan, niiden avulla opetteleminen on minulle edelleen äärimmäisen hidasta ja prosessi on tuskainen. Haluaisin tehdä siitä helpompaa ja mukavampaa.

### 3D-mallinnus

Kiinnostus 3D-mallinnukseen alkoi joskus yläasteella, kun sain ensimmäisen kerran käsiini [3D Studio Maxin](https://en.wikipedia.org/wiki/Autodesk_3ds_Max). Ajatus siitä, että voisin luoda omia virtuaalisia ympäristöjä, houkutteli jostain syystä kovasti. Ikävä kyllä taidot puuttuivat ja siihen aikaan oppimismateriaalit olivat niukassa.

Myöhemmin olen opetellut käyttämään [Blenderiä](https://www.blender.org). Olen käyttänyt ihan hyvän tovin sovelluksen itseopiskeluun, mutta se on ollut sellaista päämäärätöntä haahuilua. Se taas on rajoittanut tuntuvasti oppimistuloksia. Ymmärrän 3D-mallinnuksen perusasiat, mutta ne siirtyvät heikosti käytäntöön.

Haluaisin osata luoda keinotekoisia kuvia maailmoista, rakennuksista ja kaupungeista. Minua ei niinkään kiinnosta animaatiot tai erilaisten hahmojen rakentelu. Kuolailen päivittäin ihmisten tekemiä 3D-kuvia arkkitehtuurista ja erilaisista kaupunkinäkymistä. Haluaisin kyetä samaan ja omaksua Blenderin käytön niin, että se ei olisi tekemisen esteenä, vaan toimisi sulavasti mielikuvituksen jatkeena.

Minua kiinnostaisi tutustua myös joihinkin kaupallisiin lisäosiin sekä palveluihin, jotka tekevät mielikuvien toteuttamisesta helpompaa. Tähän mennessä olen pitäytynyt vain ilmaisissa sisällöissä.

### Käsityöt

Käsityöt ovat näistä tuorein juttu. Olen aina tykännyt puuhastella käsilläni, mutta vasta vanhemmalla iällä tajusin, mikä vaikutus sillä on minuun. Ongelmana on se, että olen ihan surkea tekemään käsilläni mitään.

Pari kesää sitten olin auttamassa kaveriani, joka osti remonttikuntoisen talon ja kunnosti siitä itselleen kodin. Oli mahtavaa oppia kaikenlaista remontoinnista ja siinä yhteydessä tajusin, kuinka vapauttavaa käsillä tekeminen on. Olen katsellut netistä askarteluun ja rakentamiseen liittyviä videoita, mutta vasta tuo kesän kokemus sai minut tajuamaan, että voin paljon paremmin, kun askartelen.

Erityisesti puutyötaidot ovat jotain, mitä haluaisin työkalupakkiini. Toki minua kiinnostaa myös pienessä määrin elektroniikka- ja metallityöt. Näiden kolmen yhdistelmällä saa ihmeitä aikaiseksi.

Liityin tänä vuonna [hacklab](https://hacklab.fi) -toimintaan, joten käytössäni on hyvät tilat ja työvälineet. Sieltä löytyy myös paljon ihmisiä, joilta voin kysyä apua ja neuvoja.

### Oppimisen haasteet

Oppimisen aihealueet tulivat mieleen lähes itsestään. Miettimistä onkin aiheuttanut enemmän se, kuinka tätä oppimista voisi (ja pitäisi?) toteuttaa. Sen tiedän, että aikaisempien vuosien kaltainen satunnainen näppäily tuottaa parhaimmillaankin vain kohtalaisen lopputuloksen.

Pianon soiton opettelussa parhaimpia aikoja olivat ne, kun kotonani kävi opettaja. Minulla oli selkeä aikataulu ja tavoitteet. Lisäksi opettaja mahdollisti puitteet oppimiselle. Hän myös ruoski minua, jos yritin velttoilla.

Siinä oli kuitenkin myös omat haasteensa. En pidä siitä, että joudun aikatauluttamaan elämääni tai olemaan kalenterin orja. Kun mietin aikataulua, ajattelen enemmän säännöllisyyttä sekä tavoitemääriä ja -aikoja. En niinkään sitä, että joka tiistai kello 16:00 tapahtuu jotain. Se käy vaan raskaaksi. Käsittelin aihetta aikaisemmassa kirjoituksessa, jossa kirjoitin [tehokkuusajattelusta ja suorittamisesta]({{< ref "/blogi/2024/2024-03-20-tehokkuus-ja-suorittaminen" >}}). Tunnen oppivani paljon paremmin, kuin voin tehdä oppimista oikeassa mielentilassa.

Ennen kotiopetusta kävin myös pianotunneilla pienessä musiikkikoulussa. Sekin tuotti hyviä tuloksia, mutta en koskaan pitänyt siitä, että minun piti raahautua jonnekin, joka ei tuntunut omalta paikalta. Siellä oli liikaa häiriötekijöitä ja minua vaivasi aina se, etten saanut tehdä oppimista omalla pianolla.

Pitäisi siis löytää sellainen tapa oppia ja opetella, jossa olisi osaavan opettajan tuoma hyöty, mutta samalla oma vapaus.

### Kuinka teemavuoden voisi toteuttaa

Olen miettinyt tätä asiaa jo useamman viikon. Pohdinnan tuloksena ajattelen, että yksi parhaista tavoista voisi olla kunnollisten, maksullisten online-kurssien hyödyntäminen.

En siis YouTuben ilmaisia opasvideoita, jotka menevät aiheesta toiseen, vaan ihan kunnolla organisoituja online-kursseja. Sellaisia, joissa on mahdollisesti ihan oikea ihminen tukemassa oppimista.

Selkeästi jäsennellyt kurssit ja niiden oppimistavoitteet voisivat antaa minulle sen rungon, jonka tarvitsen hyvään oppimiseen. Kurssien ympärillä oleva online-yhteisö voisi inspiroida ja pitää motivaatiota yllä. Niiden etukäteen mietitty rakenne ja suunniteltu aikataulu tarjoaisi hyvän pohjan itselle sopivalle aikatauluttamiselle.

Vaikka maksullisuus ei ole tae laadusta, niissä on kokemukseni mukaan se hyvä puoli, että ne ovat ehjiä kokonaisuuksia. Ne pitävät sisällään kaiken materiaalin, jota oppiminen vaatii.

![Usvainen, vihersävyinen scifimaisema, jossa mies ja koira seisovat kanavan vieressä. Vedessä on hökellikylän koteja muistuttava vene](blender.jpg "Ian Hubertin 3D-maisemat edustavat juuri sitä, mitä itsekin haluaisin kyetä toteuttamaan.")

En ole tutustunut vielä tarkemmin kurssitarjontaan, mutta olen aika varma, että sekä musiikkiteoriaan, että 3D-mallinnukseen löytyy lukuisia vaihtoehtoja. Ne ovat myös aihealueita, joita voin helposti toteuttaa kotona omalla pianolla ja tietokoneella.

Käsitöiden opettelu online-kurssina tuntuu lähinnä hölmöltä. Sen riemu tulee nimenomaan siitä, ettei tarvitse istua koneella, vaan voi tehdä fyysisiä asioita käsillään. Siinä on kuitenkin kääntöpuolensa. En nimittäin halua kotiini ylimääräistä törkyä.

Minulla on kaikenlaisia ideoita, mitä voisin yrittää askarrella, mutta olen luopunut niistä kaikista, koska en halua lopputulosta kotiini. Tiedän, kuulostaa hölmöltä. Tämä ongelma on tullut vastaan aihetta sivuavissa muissakin jutuissa.

Haluaisin koota palapelejä, mutta en tee kasatuilla palapeleillä yhtään mitään, enkä halua palapelilaatikoita kaappeihini pyörimään. Haluaisin askarrella pienoismalleja, mutta en kasattuja malleja hyllyjen täytteeksi.

Jokin aika sitten joku ehdotti, että voisin alkaa korvata kaupasta ostettuja huonekaluja itse tehdyillä. Idea on kaunis, mutta minulla ei ole kauheasti huonekaluja, enkä halua heittää pois täysin käyttökelpoista tavaraa.

Ehkä minun on vaan hyväksyttävä pieni määrä tuhlaamista oppimisen nimissä. Voin askarrella jotain, vaikka en tarvitsisi sitä. Jos lopputulos on hyvä ja tiedän sille käyttäjän, voin antaa sen hänelle. Muussa tapauksessa voin purkaa työn ja käyttää materiaalit johonkin muuhun. Jos sekään ei ole mahdollista, ne voi heittää roskiin. Puu hajoaa kyllä luonnossa, enkä usko, että pieni määrä puun tuhlaamista oppimisen nimissä tuhoaa maailman.

Tämän lisäksi minun olisi vaan aktivoiduttava. Hacklab on hyvä ympäristö oppia, mutta samalla se on ympäristö, jossa olen ulkona omalta mukavuusalueeltani. Pitäisi vaan kerätä rohkeutta ja valjastaa vähäinen ekstroverttienergia siihen, että uskaltaudun muiden joukkoon. Pitäisi kysyä rohkeasti apua ja uskaltautua käyttämään laitteita, jotka eivät ole omia.

Nämä ovat vasta alustavia ajatuksia tulevasta vuodesta. Mikäli päätän jatkaa oppimisen teemalla ensi vuoteen, palaan tähän asiaan varmasti myöhemmin uudelleen.
