---
title: "Kirja-arvostelu: Sielujen syöveri"
description: "Sielujen syöveri on kolmas osa Tiina Raevaaran Eerika-sarjaa. Pidin todella paljon kahdesta ensimmäisestä osasta, mutta tämän kohdalla askel ei osunut ihan lankulle."
date: 2024-04-15T08:00:00+03:00
draft: false
slug: sielujen-syoveri
aiheet:
    - kirjat
resources:
    - name: cover
      src: cover.jpg
      title: Sielujen syöverin kansi, jossa on tummahiuksisen naisen kasvot savukiehkuroiden ympäröimänä.
---

Sielujen syöveri on kolmas osa Tiina Raevaaran Eerika-sarjaa. Pidin todella paljon kahdesta ensimmäisestä osasta, mutta tämän kohdalla askel ei osunut ihan lankulle.

Kirjan tarinasta ja henkilöistä on lähes mahdotonta kirjoittaa paljastamatta mitään edellisten kirjojen juonista. Jos et ole niitä lukenut ja haluat pitää kaiken yllätyksenä, kannattaa lopettaa arvostelun lukeminen tähän.

<!--more-->

{{<cover>}}

Kirja jatkuu siitä, mihin edellinen osa päättyi. **Eerika** ja hänen tyttärensä **Tuulikki** ovat kotiutuneet takaisin Suomeen. Myös Huippuvuorten tapahtumista selvinnyt **Panu** on mukana. Eerikan ja Panun välillä on syntynyt suhde. 

Eerikan elämään ilmestyy **Harriet**, huonokuntoinen vanhus, taiteilija ja jonkinlainen motivaatiopuhuja, joka on työskennellyt tutkijana ollessaan nuorempi. Harriet kertoo tunteneensa Eerikan vanhemmat ja muistaa myös Eerikan ajalta, kun hän oli pieni. Harriet tuntee myös vankilassa murhatuomiotaan istuvan **Kristiinan** ja tuntuu pitävän tätä hyvin ainutlaatuisena ihmisenä.

Eerika ei juurikaan muista vanhempiaan. Siksi hän haluaa tutustua Harrietiin lähemmin ja sitä kautta omiin vanhempiinsa. Harriet kutsuu Eerikan tutustumaan uuteen taidenäyttelyynsä ennen virallisia avajaisia. Niitä ei kuitenkaan koskaan tule, sillä Harriet ja Eerika löytävät suuren taideteoksen päältä silvotun, verisen ruumiin.

Ei mene kauaa, kun Harrietin ympärille alkaa ilmestyä lisää ruumiita. Ne vaikuttavat itsemurhilta, mutta henkilöt ei vaikuta lainkaan ihmisiltä, jotka päätyisivät tappamaan itsensä. Mitä enemmän Eerika penkoo Harrietia ja tämän menneisyyttä, sitä enemmän siihen tuntuu liittyvän epämääräisyyttä ja salaisuuksia. Samaan aikaan hän alkaa kyseenalaistaa omia muistikuviaan vanhemmistaan ja tulipalosta, johon he kuolivat. Harriet tuntuu tietävän Eerikan lapsuudesta enemmän kuin Eerika itse.

Eerika haluaisi pysyä kaukana tapahtumista, mutta samaan aikaan Harriet on ainut tapa selvittää, mitä hänen vanhemmilleen tapahtui ja keitä he oikeastaan olivat. Uteliaisuus vie voiton ja Eerika päätyy jälleen kerran olemaan dramaattisten tapahtumien keskipisteenä.

Tarina on lähtökohdiltaan jännittävä. Se käynnistyy nopeasti ja pitää otteessaan loppuun asti, vaikka onkin aika ennalta arvattava. Asetelma on hyvin tunnelmallinen. Osa tapahtumista on varsin oivaltavasti kirjoitettu. Pidin siitä, kuinka kirja sitoo tapahtumia sarjan ensimmäiseen osaan.

Ikävä kyllä kirjan saavutukset loppuvat siihen. Sielujen syöveri ei ole missään tapauksessa huono kirja, mutta se ei yllä kahden edellisen kirjan tasolle. Niihin verrattuna se tuntuu hyvin geneeriseltä ja kevyeltä jännäriltä. Se osaa olla viihdyttävä, kunhan ei ajattele liikaa.

Kaksi edellistä kirjaa olivat jonkinlainen yhdistelmä jännitystä ja scifiä. Raevaara hyödynsi niissä toimivalla tavalla tiedetaustaansa. Kolmas kirja tuntuu lähteneen aivan toiseen suuntaan.

Tarina nojaa vahvasti jonkinlaiseen humpuukitieteeseen. Se olisi voinut olla kenen tahansa kirjoittama ja päähenkilö olisi voinut olla kuka tahansa. Se ei tarvitse älykästä päähenkilöä. Minulle tuli usein olo, että kirjailija pyytää minua laittamaan aivot narikkaan, jotta tarina pystyisi tapahtumaan.

Kaikesta huolimatta Raevaara osaa luoda jännitystä. Minun oli vaan vaikea sitoutua kirjaan, koska tarina tuntui niin epäuskottavalta. Lisäksi minua vaivasi se, että tarinassa on lukuisia tapahtumia, joita ei vaivauduta selittämään tai perustelemaan juuri mitenkään. Asiat ovat niin kuin ne ovat ja tapahtuvat niin kuin tapahtuvat. Lukijan pitää uskoa niihin, koska kirja käskee tehdä niin.

Nurisin kahden edellisen kirjan kohdalla siitä, kuinka Eerikan ajattelu ja toiminta ei tuntunut aina kovin loogiselta. Tässä kirjassa ongelma on vielä vahvemmin läsnä. Jatkuva epäuskottavuus on kirjan suurimpia riesoja.

Esimerkkinä Eerika kieltäytyy kertomasta poliisille asioita, jotka voisivat hyvin konkreettisella tavalla edistää murhien tutkintaa, mutta päättää olla kertomatta niitä, koska hän nyt vaan päättää niin. Myöhemmin toinen henkilö kertoo Eerikalle lisää tietoja, mutta jättää osan kertomatta "koska ei halunnut puhua asiasta". Eerika oli tähän ihan tyytyväinen, vaikka jengiä kuolee ympärillä. Millainen ihminen toimii näin?

Tarina on täynnä vastaavanlaisia yksityiskohtia. Se nojaa aivan liikaa Eerikan loppumattomaan uteliaisuuteen ja ajattelemattomuuteen. Se olettaa, ettei muuta motivaatiota tarvita. Tämä on minusta halpa ratkaisu ja pitää lukijaa idioottina. Liian moni tapahtuma vain tapahtuu, vaikka oikeassa elämässä ne olisivat lähes mahdottomia toteuttaa. Iso osa asioista jää perustelematta ja selittämättä.

Kirjan loppu ei ollut erityisen yllättävä, vaikka siinä olikin joitain mielenkiintoisia yksityiskohtia, joita en tullut ajatelleeksi. Tajusin tapahtumien todellisen luonteen jo ennen kirjan puoliväliä. Harmillisinta oli se, että kirja päättyy tavalla, joka sai minut todella epäkiinnostuneeksi sarjan neljännestä osasta.

Oma suosikkini tarinan hahmoista on Panu. Vaikka hän on lähinnä puhelimessa kuuluva ääni, hän tuo tarinaan paljon järkeä ja loogisuutta. Hän on henkilöistä ainut, joka tuntuu oikealta ihmiseltä, johon on helppo samaistua. Lähes kaikki uudet hahmot tuntuvat jonkinlaisilta karikatyyreiltä. Ne ovat liian kilttejä, ilkeitä, salaperäisiä tai sekopäisiä.

Tutut päähenkilöt jäävät aika ohueksi, ja etenkin ensimmäisestä kirjasta tuttu Kristiina on kuin kokonaan uusi hahmo. Eerika puolestaan tuntui lähinnä ärsyttävältä, piloille hemmotellulta lapselta, joka perustelee kaikkea tekemistään *"mutta kun minä haluan"* -argumentilla.

Kuten kaksi edellistä kirjaa, tämäkään ei tunnu oikein tietävän, että mitä tekisi Eerikan lapsella Tuulikilla. Tässä kirjassa hänellä ei ole edes mitään selkeää roolia. Ihmisten välillä ei ole juurikaan merkittäviä suhteita. Panun ja Eerikan uusi kuvio jää sekin lähinnä hähmäiseksi mysteeriksi. En ottanut selvää, että roikkuuko Panu mukana lähinnä Eerikan hyödykkeenä vai onko heillä aito, välittävä suhde.

Voi olla, että kirja tuntuu osaltaan pettymykseltä siksi, että pidin todella paljon kahdesta edellisestä osasta. Kuten kirjoitin, tämä ei ole huono kirja. Se on vain hyvin geneeristä jännärihömppää. Odotin edelliset osat lukeneena Raevaaralta aika paljon enemmän. Tarinassa on liian paljon puutteita ja epäloogisuuksia, mutta Raevaaran tyyli kirjoittaa luo silti jännitystä, kun ei vaan ajattele liikaa.

Toivon, että kirjailija palaisi neljännessä osassa tiedevetoisien tarinoiden äärelle. Se on se juttu, joka teki kahdesta edellisestä osasta ainutlaatuisia. Ehkä se ei uppoa kaikkiin, mutta pidän sitä parempana kuin geneerinen ja jossain määrin aivoton mysteerihömppä, joka tuntuu lähinnä suuren yleisön kosiskelulta. Päähenkilö kaipaisi ryhtiä. Aivoton sekoilu alkaa käydä vanhaksi.
