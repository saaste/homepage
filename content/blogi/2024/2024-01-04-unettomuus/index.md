---
title: "Unettomuus"
description: "Kun on kokenut pahan unettomuuden, sitä oppii arvostamaan unta ihan uudella tavalla. Omalla kohdalla unettomuus jätti myös tosi ikäviä arpia, jotka eivät tunnu paranevan, vaikka vuodet vierivätkin eteenpäin."
date: 2024-01-05T05:43:00+08:00
lastmod: 2024-01-05T05:43:00+08:00
draft: false
slug: unettomuus
aiheet:
    - hyvinvointi
resources:
    - name: cover
      src: cover.jpg
      title: Sälekaihtimien läpi tulevan pihavalon valaisema sohva
      params:
        caption: "Vietin useita öitä pimeässä kodissa, koska en halunnut piristää itseäni valolla. Omalla tavallaan siinä oli jotai kodikasta."
---

Kun on kokenut pahan unettomuuden, sitä oppii arvostamaan unta ihan uudella tavalla. Omalla kohdalla unettomuus jätti myös tosi ikäviä arpia, jotka eivät tunnu paranevan, vaikka vuodet vierivätkin eteenpäin.

<!--more-->

### Oma unettomuuteni

Oma unettomuus oli pahimmillaan sitä, ettei kyennyt mihinkään arkipäiväiseen tekemiseen. Sitä on aivan sekaisin ympäri vuorokauden ja samalla vuorokauden ajat menettävät merkityksensä. Pahimmillaan muista valvoneeni kolme vuoruokautta ilman silmällistäkään unta. Ymmärsin itse hakeutua lääkäriin siinä kohtaa, kun kävelin ruokakauppaan ja ihmettelin kun en saa kaupan ulko-ovea auki. Hetken riuhdottuani tajusin, että kauppa on suljettu - kello oli kaksi yöllä. En tajunnut, että on yö, vaikka oli hämärää.

Oma unettomuuteni oli luonteeltaan sellaista, että olin jatkuvasti väsynyt ja onnistuin nukahtamaan, mutta heräsin muutaman minuutin päästä ennen kuin pääsin kunnolla uneen. Arki oli täynnä näitä torkahduksia ja eräänlaisia mikrounia, missä saatoin vaan nytkähtää kesken kävelyn. Ikään kuin aivot vaan sammuisivat puoleksi sekunniksi ja sen seurauksena jalat meinaavat pettää alta.

### Lääkkeeksi suunnitelma

Näin jälkeenpäin arvostan edelleen lääkärin tapaa hoitaa asia. Hän totesi suoraan, että hän ei halua määrätä lääkkeitä vaan on sitä mieltä, että tarvitsen luonnollista unta. Lääkkeiden sijaan teimme suunnitelman. Kaikessa yksinkertaisuudessaan suunnitelmassa oli kolme ohjetta:

1) Nukkuminen on sallittu vain tiettyyn kellonaikaan
2) Unta saa odottaa 30 minuuttia. Uusi yritys seuraavalla tasatunnilla.
3) Nukkumiselle on varattava oma paikka, jota ei saa käyttää muuhun 

Tämä naurettavan yksinkertaiselta tuntuva suunnitelma oli aluksi tosi kivulias, mutta se toimi. Kolmeen sääntöön liittyi tietysti myös muuta ohjeistusta, kuten se, että öisin ei saanut tehdä mitään virkistävää. Kun odottelin seuraavaa tasatuntia ja uutta yritystä, se tarkoitti käytännössä ikkunasta tuijottelua. Minun kuului olla tylsistynyt ja pitkästynyt.

Alussa suunnitelman toteuttaminen tarkoitti sitä, että unen määrä tuntui vähenevän entisestään. Enää en voinut harrastaa pieniä torkkuja vaan minulle oli se tietty kellonaika kun nukkumista sai edes yrittää. Usein luovutin 2-3 yrityksen jälkeen.

{{<cover>}}

Pikkuhiljaa se kuitenkin alkoi tuottaa tulosta. Parin minuutin unet muuttuivat kymmeneksi minuutiksi, sitten puoleksi tunniksi ja kohta sain nukuttua kahden tunnin yhtäjaksoisia yöunia. Siitä ei mennyt pitkään kun nukuin täysiä yöunia ja olin päihittänyt mörköni.

Omalla kohdalla ratkaisu oli säännönmukaisuus ja rutiini.

### Arvet

Tämä taistelun myötä on ollut todella vaikea ymmärtää ihmisiä, joille uni on ensimmäinen asia, josta he luopuvat mitä hölmöimmistä syistä. Kaikista syistä typerin lienee työ. Unettomuuden toinen seuraus on se, että uni ja sen puute näyttäytyy aika pelottavana asiana. Sellaisena, jota ei haluaisi miettiä.

En tiedä siihen syytä, mutta vanhemmiten minusta on tullut todella herkkäuninen. Voisin kuvitella, että aistiherkkyyden paheneminen on tässä keskeisessä roolissa. Herään todella hiljaisiin ääniin ja minun on vaikea saada unta, jos ympäristössä on ääniä, valoja tai hajuja. Kuluneiden vuosien melusaasteen aiheuttamat uniongelmat toivatkin paljon muistoja ja pelkoja unettomuuden aikakaudesta. Pahimmasta melusaasteesta pääsin eroon, mutta hiljaisuus tuntuu silti olevan katoava asia modernissa yhteiskunnassa.

Aloin miettiä näitä asioita täällä matkalla. Takana on reilut 16 tuntia matkustamista lähes olemattomilla unilla ja siirtyminen aikavyöhykkeelle, joka on kuusi tuntia edellä Suomen aikaa. Pää on aivan sekaisin. Sain kyllä illalla unta hyvään aikaan, mutta haukkuvat koirat sekä pärisevät moottoriajoneuvot herättelivät minua toistuvasti.

Heräsin kahdelta, enkä ole sen jälkeen saanut unta. Tätä kirjoittaessa kello on 05:21. Olen istunut täällä pimeydessä kohta 3,5 tuntia ja kuunnellut matkakumppanien tuhinoita ja korinoita. Herätys ulisee 39 minuutin päästä ja sitten pitäisi aloittaa uusi päivä. Toisin kuin unettomuuden aikaan, nykyään osaan jossain määrin myös nauttia näistä yöllisistä hetkistä. Kunhan ne eivät jää pysyväksi.

Sitä voi vaan olla kiitollinen siitä, että tämä fiilis ei ole enää arjessa mukana. Silti sitä usein pelkää, että entä jos tämä jääkin päälle.
