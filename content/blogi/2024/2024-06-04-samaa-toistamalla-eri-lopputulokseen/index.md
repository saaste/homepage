---
title: Samaa toistamalla eri lopputulokseen?
description: "Hulluutta on tehdä samaa asiaa uudelleen ja uudelleen, ja odottaa erilaista lopputulosta. Olen seurannut useamman vuoden keskustelua kaupunkisuunnittelun ja erityisesti yksityisautoilun vähentämisen ympärillä ja usein tuntuu, tämä hulluus on monelle suorannainen elämäntapa."
date: 2024-06-04T20:15:00+0300
lastmod: 2024-06-04T20:15:00+0300
draft: false
slug: samaa-toistamalla-eri-lopputulokseen
aiheet:
    - urbanismi
resources:
    - name: cover
      src: cover.jpg
      title: "Kadunvarsipysäköinti, jossa yhdessä ruudussa on auton muotoinen pyöräparkki. Parkki on vihreä muuten mustavalkoisessa kuvassa. Yhden auton ruutuun mahtuu helposti 10 polkupyörää."
      params:
        caption: "Pidän näistä pyörätelineistä, sillä ne alleviivaavat hienosti sitä, millaisia tilarohmuja autot ovat. Kuva: Janne Räkköläinen"
---
Hulluutta on tehdä samaa asiaa uudelleen ja uudelleen, ja odottaa erilaista lopputulosta.

Olen seurannut useamman vuoden keskustelua kaupunkisuunnittelun ja erityisesti yksityisautoilun vähentämisen ympärillä ja usein tuntuu, tämä hulluus on monelle suorannainen elämäntapa.

<!--more-->

Moneen kertaan vääräksi osoitetut ajatukset toistuvat ja jokainen todellisen maailman esimerkki, joka osoittaa vaihtoehtojen olevan parempia, kumotaan yksinkertaisesti toteamalla: "Ei toimisi täällä." Olen muutaman viime päivän aikana lukenut lehdistä tätä samaa horinaa ja tunnustan, että turhautumisen taso on melkoinen.

{{<cover>}}

### Suosio on optinen illuusio

Vähän aikaan sitten kuuntelin [Urbanist Agenda -podcastin jakson](https://www.youtube.com/watch?v=gboI4MjwzIU), joka käsitteli sitä, kuinka yrittäjillä on täysin virheellinen kuva siitä, millä heidän asiakkaansa liikkuvat ja mistä yritysten rahavirrat tulevat. Annamme yrittäjien *mielipiteelle* päätöksenteossa suunnattoman painoarvon, vaikka sille ei ole erityisen hyvää syytä.

Yrittäjät eivät lähtökohtaisesti tiedä, millä heidän asiakkaansa liikkuvat. Miten he voisivat tietää? He eivät ole kassalla kyselemässä asiakkailta, että millä he liikkuivat. He eivät pidä kirjaa siitä, kuinka paljon eri tavoin liikkuvat kuluttavat tai kuinka usein he yrityksessä asioivat.

Ilmiö on globaali. Riippumatta siitä, missä tai milloin näitä selvityksiä on tehty, niissä on toistunut käytännössä kolme asiaa:
1. Yrittäjät **yliarvioivat** autoilla saapuvien asiakkaiden määrän
2. Yrittäjät *aliarvioivat* muilla kulkumuodoilla saapuvien asiakkaiden määrän
3. Yrittäjät **yliarvioivat** autoilijen vaikutuksen heidän tulovirtaan

Tällaisia selvityksiä on tehty vuosikausien ajan. "Ei päde täällä" ei ole järkevä argumentti, sillä samoja selvityksiä on tehty myös Suomessa. Kannattaa tutustua esimerkiksi [Lauri Nevanperän](https://www.laurinevanpera.fi/posts) blogikirjoituksiin, joista löytyy hyvin juttua tästä samasta aiheesta lukujen kera. Jos sama tulos löydetään vuodesta toiseen eri paikoissa, miksi päinvastaista silti toistetaan? Mistä tämä virheajatus saa voimansa?

Yksi syy on se, että iso osa yrittäjistä on autoilijoita. Myös tämä on toistunut selvityksissä. He asuvat itse laitakaupungeissa, kiroavat elämänvalintojaan istuessaan aamuruuhkassa, ja kuvittelevat kokemuksen olevan sama myös asiakkaille.

Toinen syy on se, että autoja on kaikkialla. Pahimmillaan yli 80 % katupinta-alasta on varattu autoille. Kaupunkeihin rakennetaan suuria parkkitaloja ja maanalaisia pysäköintejä. Jokainen näkee ruuhkat sekä tien varsille ja jalkakäytäville pysäköidyt autot. Useimmat tietävät sen ahdistuksen, kun omalle peltilaatikolle pitäisi löytää lepopaikka. Kaikki nämä synnyttävät virheellisen mielikuvan siitä, että iso osa ihmisistä liikkuisi autolla, vaikka tilanne on juuri päinvastainen.

Todellisuudessa se kertoo vain siitä, kuinka tehoton ja tilaa vievä liikkumismuoto auto on. Sitä näkee kaikkialla, koska se vaatii kaiken tilan itselleen.

### Taloutta eikä mitään muuta

Julkisen keskustelun vinoumia selittää osaltaan myös keskustelun näkökulma: talous. Rakennettu ympäristö ja liikkuminen nähdään jonkinlaisena synonyyminä rahalle. Keskustelu on helpompaa, kun liikenne yksinkertaistaan euroiksi. Se on tietenkin hyvä kysymys, että miksei ihmiset sitten usko niitä selvityksiä, jotka näyttää autoilijoiden pienen osuuden tulovirroissa, mutta unohdetaan se nyt tässä kohtaa.

Talouslähtöinen ajattelu vaikuttaa olevan jonkinlainen perintö toisen maailmansodan jälkeen valloille päässeestä tehokkuusajattelusta. Kaiken piti olla tehokasta, käytännöllistä ja tuottaa yhteiskunnalle rahaa. Sen piti tuottaa sitä juuri nyt.

Koska aika nähtiin rahana, liikkumisesta tuli suorite, jota pitäisi pystyä tekemään mahdollisimman nopeasti. Kaikki muut liikkumisen elementit isolta osin ohitettiin. Samaan aikaan amerikkalaiset toivat sodan runtelemaan Eurooppaan autot sekä autolähtöisen kaupunkisuunnittelun jonkinlaisena kasvun ja menestyksen symbolina - olivathan he Eurooppaa tässä vuosia edellä.

On mielenkiintoista lukea sen ajan keskusteluja, sillä ne muistuttavat hyvin paljon nykyistä keskustelua. 70-luvun ja 2020-luvun välillä juuri mikään ei ole muuttunut. Samat väärät mielikuvat ja kuluneet argumentit ovat kulkeneet yli 50 vuoden ajan. Erona on se, että nyt meillä on vuosikymmenten kokemus ja tieto siitä, mihin kehitys johtaa. USA on autolähtöisyydessään edelleen Eurooppaa edellä, ja se toimiikin hyvänä esimerkkinä. Kehitys johtaa kaupunkien konkurssiin.

USA:ssa on kasvava joukko kaupunkeja, jotka eivät kykene ylläpitämään itseään. Tehdyistä tutkimuksista selviää, että heidän autolähtöiset laita-alueet ovat käveltävien kaupunkikeskustojen subventoimia. Laitakaupungit ovat menoerä ja kaupungille kannattamatonta toimintaa. Raha tulee tiiviistä, käveltävistä kaupunkikeskustoista.

Haja-asutus on aina ollut kallista. Infraa joudutaan rakentamaan isolle alueelle, mutta alueella ei ole tarpeeksi sen infran maksajia. Kun ihmiset asuvat hajallaan, myöskään yritystoiminta ei tällaisella alueella ole kannattavaa. Silti asukkaat vaativat, että heillä on oltava sähköä, vettä, pelastuspalveluita, kouluja, päiväkoteja ja niin edelleen. Tämä on ollut isolta osin mahdollista, koska tiiviit ja käveltävät kaupunkikeskustat ovat toimineet talouden vetureina.

### Kaiken muun tuho

Unohdetaan hetkeksi talous. Mitä muuta autolähtöinen kehitys on tuonut?

Kuolemaa. Autot ovat tällä hetkellä maailman yleisin nuorten ihmisten kuolinsyy. Autoilun lisäämistä huutavat eivät luonnollisesti koskaan tästä puhu, eivätkä he myöskään halua laskea tämän taloudellisia vaikutuksia. Kuolemat lienevät halpaa lystiä siihen verrattuna, mitä elinikäiset vammautumiset maksavat - niitä on vielä enemmän kuin kuolemia.

Iso osa kaupunkien melusaasteesta syntyy autoista. Suurin osa kaupunkien ilmansaasteista, pienhiukkasista ja mikromuovista on autoista lähtöisin. Kaupunkien rakentaminen on tehotonta autoilun vaatiman tilan takia. Viheralueiden määrä on romahtanut, koska kaikki lanataan autojen liikuttamiseen ja seisottamiseen. Kaikista muista liikkumismuodoista on tullut kömpelömpää ja hitaampaa. Autoilu on yksi syyllinen kaupunkien väljään leviämiseen, yleiseen liikkumattomuuteen sekä loputtomiin asfalttipeltoihin, jotka ovat tehneet kaupungeista ankeita ja rumia. Lisäksi tiedämme, että autoilu on lisännyt epätasa-arvoisuutta.

Puhutaan keskustan näivettymisestä, mutta oikeastaan koskaan se ei tarkoita näitä asioita. Palstatilaa saavat yksittäiset, merkkilaukkuja myyvien turhuusliikkeiden yrittäjät ja tärkeimpänä huolena on heidän tulojen menetys. Samaan aikaan suurin osa ihmisistä kärsii kaikista aikaisemmin mainituista ongelmista.

Kaupungeista on rakennettu epäterveellisiä, epämukavia ja epäinhimillisiä ympäristöjä. Tätä on tehty, jotta kaupungin ulkopuolelta tulevat voisivat ajaa autoillaan mahdollisimman nopeasti kaupunkien läpi. USA:ssa tämä nähtiin jo 30- ja 40-luvulla, mutta vastustajat hävisivät taistelun. Euroopassa sama tapahtui hieman myöhemmin, 60- ja 70-luvulla.

Me emme rakentaneet kaupunkeja autoja varten. Me tuhosimme ne niitä varten. Suomessa toiminta oli maltillisempaa kuin USA:ssa, mutta saman ajattelun roskaa me täälläkin saamme lapioida.

### Tiedämme, mikä toimii

On ilahduttavaa, että meillä on jatkuvasti kasvava joukko esimerkkejä siitä, mitä tapahtuu kun asioita tehdään oikein. Kun tekeminen ei olekaan pelkkää lyhytnäköistä talousoptimointia.

Lukuisat selvitykset osoittavat, että jalankulun, pyöräilyn ja julkisen liikenteen parantaminen yksityisautoilun kustannuksella on paitsi hyväksi kaupungin taloudelle, myös ihmisten hyvinvoinnille. Paikoissa, jossa yrittäjät ja asukkaat vastustivat yksityisautoilun vähentämistä, kukaan ei lopulta halua palata entiseen. Ja miksi haluaisikaan! Ympäristöistä tulee paitsi taloudellisesti kannattavampia, niin myös todella paljon miellettävämpiä asua ja olla.

Suomessa yksi viihdyttävimmistä ja samalla turhauttavimmista tuoreista esimerkeistä on Tampereen ratikka. Kun katsoo, kuinka se on ylittänyt kaikki positiivisimmatkin odotukset, on vaikea ymmärtää, että sitäkin vastustettiin aivan järkyttävällä raivolla. Osa vastustaa edelleen. Kun Vantaa suunnitteli omaa raitiolinjaansa hyödyntäen Tampereelta saatuja oppeja, samat taistelut käytiin siellä. Onneksi suunnitelma etenee, mutta valitus ei ole edelleenkään hiljennyt. Meidän pitää vaan lakata kuuntelemasta.

Kestävä kaupunkikehitys tai "uusi urbanismi" ei ole jonkinlainen hatusta revitty ideologia, vaikka vastustajat sen sellaiseksi haluavatkin mustamaalata. Sen periaatteet nojaavat historiaan, sillä käytännössä kaikki ennen sodan jälkeistä autoiluhuumaa rakennetut kaupungit noudattivat sen perusperiaatteita. Muistatko, juuri ne vanhat kaupungit, jonne jengi menee mielellään lomalle, koska ne ovat niin mukavia.

Koska päättäjät jostain syystä kuuntelevat edelleen yli 50 vuotta vanhoja argumentteja, ja kaiken lisäksi reagoivat niihin, monet kestävät muutokset päädytään tekemään hyvin puolivillaisesti. Usein ne ovat hyvin pieniä ja irrallisia. Tästä irtonaisuudesta huolimatta ne toimivat ja tuottavat positiivisia lopputuloksia. Voimme vain kuvitella, mikä olisi lopputulos, jos tällainen suunnittelu leviäisi laajemmalle tai olisi koko kaupungin laajuista.

Ai niin, paitsi ettei meidän tarvitse kuvitella! Meillä on Alankomaat, joka on toteuttanut muusta Euroopasta poikkeavaa kaupunkisuunnittelua jo vuosikymmenten ajan.

Jokaisen ihmisen pitäisi ottaa parin viikon loma ja viettää se Alankomaissa. Siellä tarjoutuu mahdollisuus kokea, miltä kaupungit voivat näyttää, kuulostaa, tuoksua ja tuntua, kun joka paikkaa ei dominoi yksityisautoliikenne. Sieltä löytää kaupunkeja, jotka olivat vielä 70-luvulla tyypillisiä autohelvettejä, mutta jotka ovat nykyään todella mukavia ja eläväisiä paikkoja.

Tällaisen kehityksen vastustajien pelotteluista huolimatta tavarantoimitus toimii edelleen, eikä pelastusajoneuvotkaan ole pulassa. Kuinka yllättävää!

### Jospa kokeiltaisiin jotain uutta?

Meidän pitäisi lopettaa kaupunkisuunnittelu, joka nojaa vahvasti ihmisten mielipiteisiin. Tiedämme, että vastustajat ovat aina kovaäänisimpiä. Tiedämme, että suurimman osan mielipide ei perustu minkäänlaiseen tietoon. Tiedämme myös sen, mikä oikeasti toimii. Tietenkin ihmisten ajatuksia pitää kuunnella ja huomioida, mutta todellisen tekemisen pitäisi pohjautua ennen kaikkea tietoon. Eikä maalaisjärjen käyttämisessäkään välttämättä ole mitään väärää.

Muutoksissa on aina niitä jotka häviävät. Keskellä kaupunkia oleva automaalaamo ei ole voittajien joukossa silloin, kun yksityisautoilua aletaan vähentää. Tämän takia onkin tärkeää, että kaupungit tukevat ja auttavat myös heitä. Tällaisille yrittäjille pitää luoda puitteet onnistumiselle ja sille, että he voivat siirtyä muutoksen mukana paikkaan, jossa heidän yrityksensä voi kukoistaa. Sama juttu luksuslaukkujen myyjien kohdalla. No ei, ne voivat kuihtua pois.

Meillä on takana vuosikymmeniä, jotka osoittavat, että saman asian tekeminen ei tuota uudenlaista lopputulosta. Ruuhkat eivät katoa sillä, että lisäämme yhden uuden kaistan. Vahva yksityisautoiluun panostaminen on aina ollut kaupungeille huono päätös. Se on näyttäytynyt hyvältä lähinnä lyhytnäköisyyden ja pikavoittojen tavoittelun takia. Osin myös siksi, että emme ole välittäneet sen aiheuttamasta tuhosta tai laittaneet sille hintalappua.

Nyt elämme kuitenkin ajassa, jossa meillä ei ole enää aikaa viivytellä. Syynä on ilmaston ja ihmisten hyvinvoinnin kiihtyvä tuhoutuminen. Samaan aikaan kaupunkikeskustojen luonne on muuttunut muun muassa verkkokaupan myötä. Meidän pitäisi tehdä rohkeita ja suuria muutoksia, jotta saisimme kestävämmän kehityksen hyödyt nopeammin käyttöömme. Hyvällä kehityksellä on taipumus ruokkia itseään. Kun ihmiset tajuavat, kuinka paljon he muutoksista hyötyvät ja nauttivat, he haluavat sitä lisää. Voisimme ottaa mallia Pariisista, joka on [tuplannut pyöräilijöiden määrän](https://momentummag.com/paris-cycling-numbers-double/) määrätietoisella toiminnalla.

Ajatus siitä, että muutoksia ei voi tehdä yksityisautoilun kustannuksella, pitää unohtaa. Yksityisautoilulla voi olla rooli maanteillä ja se voi olla tarpeen esimerkiksi liikuntarajoitteiselle, mutta muuten sen paikka ei ole kaupungissa. Meidän on tehtävä muutoksia, koska pian meillä ei ole vaihtoehtoja. Meidän on pystyttävä rakentamaan kaupunkeja, jotka eivät tuhoa ympäristöä, tuota päästöjä, aiheuta melua ja rappeuta ihmisten hyvinvointia. Kaupunkien pitäisi olla viihtyisiä. Niitä pitäisi arvioida muillakin yksiköillä kuin euroilla.

Totta kai keski-ikäiset ja sitä vanhemmat setämiehet huutavat vastaan. Kun on saanut elää etuoikeutetussa asemassa, tasa-arvo tuntuu sortamiselta. Ei meidän tarvitse siitä välittää.

"Maailmassa ei ole ongelmaa, johon paras ratkaisu olisi yksityisautoiluun panostaminen." En muista mistä kirjasta tämän luin, enkä edes sitä kuka sen sanoi, mutta minusta tuo tiivistää aika hyvin tilanteen, jossa olemme.

Jos haluaa uudenlaisia lopputuloksia, pitää lopettaa saman asian toistuva tekeminen.