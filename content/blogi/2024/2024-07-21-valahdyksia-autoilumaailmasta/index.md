---
title: Välähdyksiä autoilumaailmasta
description: "Pääsin eroon viimeisestä käytössäni olleesta autosta opiskeluaikoina. En ole sen jälkeen ollut osa autoilumaailmaa kuin satunnaisesti vuokra- tai laina-autoja käyttäessä. Saan kuitenkin välähdyksiä tästä automaailmasta toisten kautta ja heidän kyydissään istuessa. Kuluneen kolmen viikon aikana näitä hetkiä on tullut normaalia enemmän"
date: 2024-07-21T12:30:00+0300
draft: false
slug: valahdyksia-autoilumaailmasta
aiheet:
    - ympäristö
    - hyvinvointi
resources:
    - name: cover
      src: cover.jpg
      title: "Aviapoliksen maanalainen rautatieasema. Radan puoleinen seinä on harmaata kalliota, jonka päällä on ylös päin kaartuva metallikehikko. Laituri on yksinkertainen ja koostuu harmaan eri sävyistä. Katto on vaalea, hieman kaareva rakenne, josta roikkuu suuria valoja."
---
Pääsin eroon viimeisestä käytössäni olleesta autosta opiskeluaikoina. En ole sen jälkeen ollut osa autoilumaailmaa kuin satunnaisesti vuokra- tai laina-autoja käyttäessä. Saan kuitenkin välähdyksiä tästä automaailmasta toisten kautta ja heidän kyydissään istuessa. Kuluneen kolmen viikon aikana näitä hetkiä on tullut normaalia enemmän.

<!--more-->

### Vihaa, ahdistusta ja raivoa

Kun työkaverit saapuvat toisesta kaupungista autolla Helsingin toimistolle, yksi pääpuheenaiheista on toistuvasti liikkumisen sietämättömyys. Ne ovat ne "kaikki muut", jotka aiheuttavat ruuhkat. Matka on suunniteltava etukäteen tarkasti, jotta välttäisi muut autoilijat. Itse asiassa koko työpäivä ja sen aikataulu suunnitellaan autoilun ehdolla, jotta se olisi vähemmän ahdistava kokemus.

Muiden autoilijoiden lisäksi on tietenkin tuska, joka tulee siitä, ettei ole ilmai... jonkun muun maksamia parkkipaikkoja. Pysäköintitilaa on kyllä vaikka kuinka paljon, mutta koska se ei ole jonkun muun maksamaa, se on kuin sitä ei olisi olemassa. Kahvihetket päätyvät olemaan autoilijoiden yhteisiä terapiasessioita, jossa näitä ongelmia puidaan auki.

Yksi hurjimmista havainnoista, johon kiinnitän huomiota toistuvasti, on se, kuinka autolla liikkuminen muuttaa tuttaviani. Heistä tulee kireitä, ahdistuneita ja vihaisia. He alkavat puhua muista liikkujista negatiiviseen sävyyn ja kohtelevat heitä epäinhimillisenä vihollisena. Kun autoilevat kaverini olivat kylässä, he alkoivat heti ensimmäisenä kertoa siitä, kuinka paljon liikenteessä oli idiootteja. Yksi kertoi ylpeään sävyyn, kuinka hän oli opettanut BMW:n kuljettajaa.

Kuljettaja oli yrittänyt lähteä ohittamaan, mutta kaverini ei ollut tätä sallinut, vaan oli painanut kaasua. Tätä oli jatkunut jonkin aikaa, kunnes takana ollut BMW:n kuljettaja oli alkanut huudattaa torvea. Tämän seurauksena kaverini oli alkanut jarruttelemaan entisestään. Hän kertoi tämän kaiken ylpeästi ja eräänlaisena vitsinä, johon muut yhtyivät ja alkoivat kertomaan samanlaisia tarinoita ja naureskelivat yhdessä.

Pelottavinta tämä on silloin kun istun itse heidän kyydissään. Ei mene usein montaakaan minuuttia, kun ensimmäiset rattiraivon merkit nostavat päätään. Huudellaan ääneen, kun muut ovat idiootteja ja tekevät virheitä. Aletaan tehdä toisille kiusaa. Tehdään kovia kiihdytyksiä liikennevaloissa, ettei toinen vaan pääsisi edelleen ja niin edelleen. Tuntuu käsittämättömältä, että ihmiset valitsevat vapaaehtoisesti olla niin huonovointisia.

Kun hyppään itse ratin taakse, huomaan saman ilmiön myös itsessäni. Ympärille rakennettu, muusta maailmasta eristävä peltilaatikko alkaa välittömästi rakentaa minusta samankaltaista idioottia. Olen hyvin varovainen ja rauhallinen kuljettaja, mutta tunnen silti, kuinka raivo alkaa nostaa päätään ja kuinka etäännytän itseni muista liikkujista. Huomaan myös sen, kuinka paljon minua vihataan, sillä ajelenhan säännönmukaisesti nopeusrajoitusten mukaan ja usein niiden alle - kiitos mukautuvan vakionopeudensäätimen.

Nopeusrajoitusten noudattamattomuus onkin yksi helpoimmin havaittavista autoilumaailman ilmiöistä. Ajamalla nopeusrajoitusten mukaan olet kirjaimellisesti vain jaloissa ja saat muiden vihat niskaasi. Jos minun on ajettava autoa, ajan mieluiten sellaista, josta löytyy vakkari. Jos nopeusrajoitus on 80 km/h, voin kytkeä sen siihen nopeuteen ja keskittyä varsinaiseen ajamiseen. Kun teen näin, vieressäni kulkee jatkuva ohi ajavien autojen virta. Kun istun kavereideni kyydissä, he manaavat toistuvasti ääneen niitä idiootteja, jotka kehtaavat ajaa rajoitusten mukaan. Juuri viikonloppuna yksi tuttavistani kertoi ajaneensa 200 km/h moottoritiellä ja muut naureskelivat mukana, kuinka siistiä se oli.

### Kuva maailmasta

Hämmästelen usein sitä, millaisena ensisijaisesti autolla liikkuvat tuttavani näkevät maailman. Usein he eivät tule ajatelleeksi muita liikkumismuotoja. Esimerkiksi työkaverini eivät koskaan harkitse junalla liikkumista, vaikka se olisi käytännössä yhtä nopea tai vain vähän hitaampi kuin auto. Sen lisäksi koko junamatkan voisi hyödyntää töiden tekemiseen. Se ei valuisi hukkaan. Ei tarvitsisi etsiä parkkipaikkoja tai miettiä ruuhkia.

He valitsevat vapaaehtoisesti stressin, rattiraivon ja hukkaan heitetyn matka-ajan. Jotkut saattavat kyllä nähdä julkisen liikenteen olemassaolon, mutta suhtautuvat siihen aktiivisen vihamielisesti. Tästä on vain muutama päivä aikaa, kun sain tuttavalta viestin, jossa luki: "Meikä vaan yleisesti vihaa julkisia vaikka ne toimisivat kuinka hyvin."

Ymmärrän, että kaikki eivät välttämättä pidä julkisesta liikenteestä, etenkään silloin kun se ei toimi. Mutta että vihaa sitä? Sitä en ymmärrä.

Kyydissä ollessa näen, kuinka kuljettajien raivo kohdistuu myös muihin kuin toisiin autoilijoihin. Jos joku ylittää suojatietä liian hitaasti, siitä nostetaan heti meteli: "Jos ei askel pitene niin elämä lyhenee!" Kuolemalla uhkaileminen on ihan normaalia.

Saan toistuvasti huudella varoituksia jalankulkijoista ja pyöräilijöistä, sillä autoa kuljettavat tuttavani eivät yksinkertaisesti havaitse heitä. Tämä sama ilmiö on pelottavan tuttu myös itselleni kävelijänä ja pyöräilijänä. Ilman parin tuhannen kilon peltilaatikkoa ympärillä, vastuu omasta turvallisuudesta on todellakin itsellä. Kuten Suomessa autoilijoiden kuulee usein sanovan: "On parempi olla hengissä kuin oikeassa." Tämä ajattelutapa tiivistää hyvin autoilukulttuurin sisäisen ajattelutavan.

Välillä tilanteet ovat aivan absurdeja. Istuin kyydissä ja jouduimme pysähtymään suojatien eteen. Suojatietä ylitti nuori mies normaalilla kävelyvauhdilla ja kuulokkeet päässä. Hän ei tehnyt mitään väärää. Sekä kuljettaja, että toinen kyydissä ollut autoileva matkustaja alkoivat yhtä aikaa sättiä jalankulkijaa: "Siinä mennään taas kuulokkeet päässä eikä nähdä eikä kuulla mitään!". Seurasi nopea autoilijoiden sananvaihto, jossa jalankulkijoiden kuulokkeet pitäisi kieltää lailla, koska ne ovat niin vaarallisia.

Missään kohtaa he eivät kiinnittäneet huomiota siihen, että he itse istuivat erittäin hyvin äänieristetyssä metallilaatikossa, jossa oli paremmat äänentoistolaitteet kuin monen olohuoneessa. Musiikki pauhasi täysillä. Me emme kuulleet ulkomaailmasta mitään ja ympärillä ollut metallikehikko piti huolta siitä, ettemme myöskään nähneet sieltä erityisen hyvin. Heille ei myöskään tullut mieleen, että kuulokkeita pitävä mies ei aiheuta kenellekään mitään vaaraa - toisin kuin autoilijat, joita he itse olivat.

Heille liikkuminen on jatkuvaa tarkkailua ja varomista, jossa ei ole tilaa haaveilulle tai nauttimiselle. Ne ovat yksinoikeuksia, jotka on varattu liikkuvilla olohuoneilla kulkeville ihmisille.

Kun he joutuivat liikkumaan kaupungissa kävellen, heitä alkoi välittömästi kiukuttaa pysäköidyt skuutit. Jopa ne, jotka olivat asianmukaisesti pysäköity. Heidän silmänsä näki vain skuutit, mutta he eivät kyenneet näkemään sitä, että joka paikka oli täynnä autoja. Käveleminen on isolta osin autojen tai autoinfran väistelyä. Kadut ovat täynnä pysäköityjä ajoneuvoja, jalkakäytäviä käytetään aktiivisesti pysäköintipaikkana, liikennevalot ovat käytännössä tapa saada jalankulkijat pois autoja häiritsemästä ja ympäristön meluisuus johtuu 99 %:sti autoista. Mitään tästä he eivät havainneet, koska se on heidän maailmassaan ihan normaalia. He ovat niitä, jotka saavat usein nauttia tämän maailman tarjoamaa etuoikeutettua asemaa. Heitä ärsyttää vain silloin, kun he joutuvat itse kokemaan sen haittavaikutukset, ja silloinkin he kohdistavat sen jonnekin muualle.

Toisella kerralla olin tuttavani kyydissä Helsingin ydinkeskustassa. Kuski sekä kyydissä ollut autoilija alkoivat manata sitä, miten paljon siellä on ihmisiä, ja kuinka jalkakäytävät kulkevat ristiin rastiin ja ihmisiä tulee joka puolelta. Heidän silmissään ongelmana olivat ne sadat ja tuhannet ihmiset, jotka pilasivat heidän sujuvan keskusta-autoilun. Ei suinkaan ne 12 autoilijaa, jotka veivät ison osan katutilasta näiltä jalankulkijoilta.

Se jaksaa minua toistuvasti ihmetyttää, kuinka itsekeskeisiä ihmisistä tulee ratin takana. Ajatus siitä, että he omistavat maailman, tuntuu toteutuvan kaikkialla maailmassa. Ajattelutapa ei pääty siihen kun he poistuvat autosta, vaan se jatkuu myös auton ulkopuolella. Vaikuttaa siltä, että säännöllinen autolla liikkuminen tekee itsekeskeisyydestä monien kohdalla pysyvän ajattelutavan.

Samalla keskustareissulla olin ehdottanut, että jättäisimme auton hieman kauemmaksi ilmaiseen parkkiin ja liikkuisimme raitiovaunulla. Pääsisimme ovelta ovelle, välttäisimme nykyiset Mannerheimintien työmaat sekä niiden aiheuttamat ruuhkat, ja se tuntui muutenkin järkevältä, sillä lyhyehkön matkan olisi päässyt kävellenkin 30 minuutissa. Raitiovaunulla se olisi kestänyt 13 minuuttia. Ulkopaikkakuntalaiset tuttavani olivat kuitenkin sitä mieltä, että he eivät maksa kertalippua mokomasta matkasta ja navigaattori näyttää muutenkin, että autolla sinne pääsisi 9 minuutissa - se olisi siis nopein ja kätevin tapa liikkua.

Todellisuus oli se, että navigaattori ei ottanut huomioon, ettei määränpäässä ole parkkipaikkaa - varoitin heitä tästä kyllä etukäteen. Niinpä hortoilimme keskustan ruuhkissa yli 20 minuuttia. Kun kuljettajalla alkoi otsasuoni pullottaa, ehdotin hänelle sillä hetkellä lähintä pysäköintitaloa.

Ajoimme monikerroksisen, maanalaisen pysäköintihallin uumeniin, iskimme auton parkkiin ja sen jälkeen kävelimme määränpäähän. Tämä kävely vei noin 11 minuuttia. Kun olimme saaneet asiamme hoidettua, meidän piti luonnollisesti kävellä toiset 11 minuuttia takaisin autolle. Pysäköintimaksu oli 3,5 € jokaiselta alkavalta 30 minuutilta, joten päädyimme maksamaan enemmän auton pysäköinnistä kuin mitä kahden hengen kertalippu (2,95 €) olisi maksanut. Sen jälkeen tuhlasimme vielä aikaa pysäköintitalosta poistumiseen sekä keskustan ruuhkissa seisomiseen. Aikaa meni siis vähintään se 52 minuuttia.

Olisimme olleet nopeammin perillä kävellen, eikä se olisi maksanut mitään. Kaiken tämän he valitsivat täysin vapaaehtoisesti, koska heidän mielestään se oli se parempi tapa liikkua.

Useimmat kokemukseni tulevat pääkaupunkiseudulta, mutta muutama viikko sitten sain kokemuksia myös Kuopiosta ja Rautavaaralta. Minun piti toistuvasti vakuutella ihmisille, että minua ei tarvitse tulla hakemaan linja-autopysäkiltä. Matkaa määränpäähän oli 2 km, jonka kävelin oikein mielelläni. Tuntui hurjalta, että tällainen matka koettiin jotenkin epäinhimilliseksi.

Rautavaaralla minulle tuli tarve käydä kaupassa. Heti ensimmäisenä minulle tarjottiin autokyytiä. Tuntui käsittämättömältä, että minun piti todistella, että minä en tarvitse autokyytiä 1,4 km päässä olevaan kauppaan, etenkin kun käytössä oli myös sähköpyörä. Otin pyörän alle ja hurautin kauppaan muutamassa minuutissa ja sain nauttia lintujen laulusta.

### Autoilu tuntuu nykyään käsittämättömältä

En ole koskaan ollut autoilun ystävä, vaikka olen kuljettanut autoa työkseni. Jopa silloin, kun käytössäni oli auto, se seisoi parkissa ison osan ajasta. Tästä huolimatta autosta luopuminen on avannut silmiäni sille, kuinka järjetön autoilun maailma on. Kun kiinnostuin kaupunkisuunnittelusta, nämä havainnot ovat tulleet entistä näkyvämmäksi. Sitä on lisäksi tajunnut, kuinka haitallinen ja vaarallinen autoilumaailma on kaikkien sen ulkopuolella oleville.

Kun palaan siihen maailmaan tuttavieni kautta tai vuokra-autoa kuljettaessa, muistan, miksi minulla ei ole sitä yhtään ikävä. Se näyttäytyy aina synkkänä, ahdistavana ja itsekkäänä maailmana. On hurjaa nähdä, kuinka keskeinen osa tällaiset tunteet ovat sitä maailmaa. En halua olla osa sitä yhtään enempää kuin on pakko. Joskus on pakko, kun vaihtoehtoja ei ole rakennettu, tai ne on tuhottu autoilun tieltä.

Olin eilen tuttavieni kanssa Vantaalla ja suunnittelin lähtöä kotiin. Navigaattori näytti, että autolla matka kestäisi 20 minuuttia. En kuitenkaan mennyt kotiin autolla. HSL:n sovelluksen mukaan matka julkisilla kestäisi 50 minuuttia ovelta ovelle. Kulkisin bussilla, junalla sekä pikaratikalla.

Kävelin reilun 100 metrin päässä olevalle bussipysäkille ja kyyti saapui melkein välittömästi. Minun tarvitsi olla linja-auton kyydissä vain kolmen pysäkin välin. Kuuntelin musiikkia kuulokkeilla ja nautin siitä, että sain vaan istua, eikä minun tarvinnut kuljettaa ajoneuvoa itse. Hyppäsin ulos Aviapoliksen rautatieaseman vieressä. Ylitin tien ja olin rautatieasemalla. Seuraavaan junaan oli aikaa 7 minuuttia, joten vaihdoin kuulokkeet Kindleen ja luin kirjaa hiljaisella asemalla. Junamatka kesti 20 minuuttia, joten jatkoin kirjan lukemista junassa.

![Aviapoliksen maanalainen rautatieasema. Radan puoleinen seinä on harmaata kalliota, jonka päällä on ylös päin kaartuva metallikehikko. Laituri on yksinkertainen ja koostuu harmaan eri sävyistä. Katto on vaalea, hieman kaareva rakenne, josta roikkuu suuria valoja.](cover.jpg "Aviapoliksen hiljainen rautatieasema, jossa odottelin junaa kirjaa lukien.")

Huopalahdessa laitoin Kindlen reppuun ja poistuin junasta. Kävelin asemalaiturilta rappuset alas ja olin ratikkapysäkillä. Seuraava pikaratikka tuli 3 minuutin päästä. Ratikassa keskityin katselemaan ohi vilisevää maisemaa ja nauttimaan siitä, kuinka tasaista kiskoilla liikkuminen on. Lopulta hyppäsin ulos ja olin parin minuutin kävelymatkan päästä kotiovelta.

Se 50 minuutin matka tuntui paljon lyhyemmältä kuin menomatka, jonka teimme autolla. Se ei ollut stressaavaa tai ahdistavaa. Siihen ei liittynyt vihaa ja tunsin jakavani maailman muiden matkaajien kanssa. Matka-aika oli mukavaa ja rentouttavaa, eikä se mennyt hukkaan. Olin saanut lukea kirjaa ja kuunnella musiikkia kaikessa rauhassa.