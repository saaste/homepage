---
title: "En pidä autoista"
description: "Olen pitänyt meteliä (eh...) ympäristöjen muuttumisesta yhä meluisammaksi. Olen kirjoitellut myös omasta ääniherkkyydestäni, mutta en ole koskaan avannut tarkemmin, että millaista elämä sen kanssa on ollut."
date: 2024-03-11T15:30:00+02:00
draft: true
slug: en-pida-autoista
aiheet:
    - hyvinvointi
resources:
    - name: cover
      src: cover.jpg
      title: Otsalampun valaisema kapea metsäpolku. Polku on lumessa ja taivaalta sataa lisää lunta. Edessä juoksee juoksija mustassa juoksuasussa.
---

Kaverini muutti jokin aika sitten kaupungista toiseen. Uutta kotia etsiessä, hän totesi jotenkin tähän tyyliin: "Pitää hommata auto ja löytää asunto." Pidin erikoisena, että auton hankkiminen oli jokinlainen lähtökohta muutolle.

<!--more-->

### Setämiesgeenin hukassa

En ole koskaan omistanut autoa. Minulla on kyllä ollut auto käytössä, mutta en ole itse koskaan omistanut sellaista. Ryhdyin suorittamaan ajokorttia 17-vuotiaana, jotta pääsisin ratin taakse heti 18 vuotta täytettyäni. Se tuntui asialta, joka kuului siihen ikään ja oli jonkinlainen täysi-ikäisyyden mittari. Ilman ajokorttia et olisi täysi-ikäinen.

Minulla ei ollut ongelmia autokoulun kanssa. Inssiajossa sen sijaan meinasin ajaa suojatiellä yhden papparaisen päälle, mutta valvoja antoi sen anteeksi, koska hän ei ollut nähnyt miestä sitäkään vähää. Minä olin se, joka painoi jarrua. Näin jälkeenpäin katsottuna jotenkin ironista, että oma autoiluni alkoi näin.

Vaikka olen ajanut paljon, auton kuljettaminen ei ole koskaan tuntunut kotoisalta. Se on aina tuntunut juuri siltä mitä se on: yli 1000 kilon ylisuuren tappokoneen ohjaamiselta. Onneksi oma kolarisaldo on edelleen nolla, vaikka matkustajana olen ollut useammassa kolarissa. Pyöräilijänä ollessa minun päälle on ajettu kahdesti.

Vielä muutama vuosi autokortin saamisen jälkeen minulla oli auto käytössä. Se kuitenkin seisoi suuren osan ajasta käyttämättömänä. Liikuin paljon mieluummin julkisilla ja pyörällä.

Autoilu tuntui lähinnä stressaavalta ja kömpelöltä. Vihasin parkkipaikkojen etsimistä ja ruuhkassa seisomista. Vihasin katsastuksia ja huoltoja, jotka maksoivat häkellyttävän paljon. Vihasin sitä epävarmuutta, joka autolla ajamiseen liittyi. Jos se leviäisi tielle, olisin omillani.

Ehdin muuttaa kaupungista toiseen sinä aikana kun minulla oli auto. En tiedä miksi, mutta pidin jo silloin alitajuntaisesti huolta siitä, että muuttaisin paikkaan, jossa en tarvitse autoa - tietoisesti en sitä ajatellut. Saatoin olla 23- tai 24-vuotias, kun auto katosi elämästäni. Sen jälkeen minulla ei ole ollut autoa.

Olen vaihtanut kaupunkia useita kertoja ja muuttanut vielä useammin. Kotia etsiessä mietin tietoisesti ainoastaan sitä, etten halua autoa arjen ja lompakon riesaksi. Jotenkin tämä ajatus toteutui käytännössä niin, että muutin ympäristöihin, joissa pärjäsin kävellen, pyöräillen ja julkisilla.

Ehkä minulta puuttuu jokin setämies-geeni, mutta en ole koskaan tajunnut autoilun viehätystä. Olet sidottuna penkkiin, etkä pysty tekemään juuri muuta kuin istumaan ja tuijottamaan maisemia. Tämä siis silloin, kun olet matkustajana. Kuskina sinun on keskityttävä ohjaamaan ajoneuvoa ja keskityttävä muuhun liikenteeseen, hirviin ja navigointiin. Aika kaukana siitä minkä minä käsitän rentona.

### Autottomuus on parasta ikinä

Yksityisautoilu on mielenkiintoinen juttu, sillä moni tuntuu ajattelevan vain sen tuomia henkilökohtaisia etuja, mutta harva miettii minkälaisen haitan ja hintalapun se aiheuttaa yhteiskunnalle. Olin itsekin tällainen - olinhan syntynyt autoille rakennettuun maailmaan. Sittemmin yksityisautoilun järjettömyys on tullut tutuksi niin monella eri tavalla, etten tiedä pitäisikö itkeä vai nauraa.

Jollain vinoutuneella tavalla olen iloinen siitä, että juuri käynnistynyt lakko aiheutti autoilevassa kansassa pelon polttoaineen loppumisesta. Vaikka siitä aiheutuu varmasti monelle haittaa, se tarjoaa myös oivallisen tilaisuuden pysähtyä ajattelemaan yksityisautoilun päälle rakennetun yhteiskunnan järkevyyttä. Harmi vaan, ettei tällaisilla kriiseillä ole usein kovin pitkäkestoisia vaikutuksia. Jos olisi, olisimme varmasti oppineet tämänkin asian suhteen jotain, kun koronapandemian aikaiset rajoitukset olivat kovimmillaan. Muistatteko, kuinka mukavaa kaikkialla oli, kun autot eivät melunneet eikä joka paikkaa rumentanut parkeeratut autot? Muistatteko sen hiljaisuuden? Muistatteko kuinka turvallista kaikkialla oli liikkua?

Nautin itse suunnattomasti autottomasta elämästä. Minun ei tarvitse maksella autolainan lyhennyksiä, järjettömiä huoltokustannuksia tai muitakaan juoksevia kuluja. Voin käyttää kaiken siitä vapautuvan rahan oikeasti kivoihin asioihin. En tuhlaa elämääni ruuhkassa istumiseen enkä myrkytä mieltäni rattiraivoon. Kun menen töihin, voin istua kaikessa rauhassa raitiovaunussa ja lukea kirjaa - voin rentoutua. Minun ei tarvitse koskaan katsoa aikatauluja, koska kulkuvälineitä kulkee niin tiheästi. Jos haluan, voin myös polkea töihin pyörällä ja saada samalla päivän liikunta-annoksen. Parasta tässä kaikessa on se, että minulla on vaihtoehtoja.

### Ajatu
