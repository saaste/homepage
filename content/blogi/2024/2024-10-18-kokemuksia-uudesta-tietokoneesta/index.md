---
title: "Kokemuksia uudesta tietokoneesta"
description: "Kirjoittelin kesäkuussa turhautumisestani liittyen valokuvien pyörittelyyn Linuxissa. Sain turhautumisen ratkaistua, mutta minkälaiseen ratkaisuun päädyin?"
date: 2024-10-18T11:30:00+0300
lastmod: 2024-10-18T11:30:00+0300
draft: false
slug: kokemuksia-uudesta-tietokoneesta
aiheet:
    - tekniikka
    - arki
resources:
    - name: cover
      src: cover.jpg
      title: "Työpöytä, jossa on näyttö, hiiri, näppäimistö sekä kaiutin. Hiiri ja näppäimistö ovat langattomat. Vasemmalla pöydän takana kulkee yksi johto, joka on kytketty läppäriin."
      params:
        caption: "Nykyinen työpiste on johdoista lähes täysin vapaa. Aikaisemmin pöytätilaa vienyt pöytäkonekin on nyt poissa. Läppärit sijaitsevat vieressä olevassa hyllyssä, jonne menee vain yksi johto."
---
Kirjoittelin kesäkuussa turhautumisestani liittyen valokuvien pyörittelyyn Linuxissa. Sain turhautumisen ratkaistua, mutta minkälaiseen ratkaisuun päädyin?

<!--more-->

[Aikaisemman kirjoituksen]({{< ref "/blogi/2024/2024-06-23-fujifilm-lightroom-ja-linux" >}}) lopussa tuumailin, että huonoista vaihtoehdoista vähiten huonoimmalta tuntuisi siirtyminen Applen maailmaan. Tämä oli tismalleen se, mitä päädyin tekemään pitkän harkinnan jälkeen. 

### Kohti Applen maailmaa

Minulla on työkäytössä MacBook Pro. Läppäri on aivan erinomainen siinä käytössä. Tehoa piisaa ja se soveltuu hienosti devaustyöhön. Läppäri on kuitenkin melkoinen möhkäle ja hintalappu hirvittää päätä. Vaikka tehoista onkin aina iloa, en tarvitse arkikäytössä sellaista masiinaa.

Kaverini, joka on pitkäaikainen Apple-käyttäjä, suositteli minulla uusia MacBook Air -läppäreitä. Omistin joskus ensimmäisen sukupolven Air-koneen, ja olin kaikkea muuta kuin tyytyväinen siihen. Olin hyvin skeptinen, mutta tutustuin uusiin malleihin.

Vuodet ovat tehneet tehtävänsä ja MacBook Air -koneet eivät ole samanlaisia ylikuumenevia rimpuloita, niin kuin silloin joskus. Uudet mallit ovat erittäin vähävirtaisia ja tuottavat niin vähän lämpöä, ettei niissä ole lainkaan tuulettimia. Ne ovat täysin äänettömiä, mikä on hunajaa minun kaltaisen ääniherkän korville. Vähävirtaisuus tarkoittaa myös sitä, että niitä voi pyörittää millä tahansa vähän jämerämmällä USB-C-laturilla.

Lopulta päädyin ostamaan [MacBook Air M3](https://www.apple.com/fi/macbook-air/) -läppärin. Valitsin pienemmän 13-tuumaisen version. Kotona läppäri on aina kytkettynä ulkoiseen näyttöön, hiireen ja näppäimistöön. Mitä pienempi laite on, sitä vähemmän se vie pöydältä tilaa. Jos taas tarvitsen kannettavaa tietokonetta liikkuessa, haluan sen olevan...noh, kannettava. Pienempi versio oli siis looginen valinta.

MacOS-käyttöjärjestelmän myötä ratkesivat myös valokuvaongelmat. Kaikenlaisten kokeilujen myötä tulin siihen lopputulokseen, ettei Photoshopille ja Lightroomille ole sellaista kilpailijaa, jota jaksaisin käyttää. Pidän Adoben tuotteiden käyttämisestä ja harteiltani putosi iso kuorma, kun pystyn jatkamaan niillä. En pidä Adobesta yrityksenä tai siitä, että joudun maksamaan vuosittaista tilausta, mutta jossain oli tehtävä kompromissi.

En pidä myöskään Applesta ja olenkin pysynyt täysin erossa heidän ekosysteemistään. En käytä iCloudia tai mitään muitakaan Applen tuotteita. Kone on minulle vähän kuin Linux+: voin käyttää sitä kuin Linuxia, mutta ilman säätämistä[^1].

### Paluu yhteen näyttöön

Läppärin myötä tein myös pari muuta muutosta. Ensimmäinen oli se, että annoin tuplanäytöt puolisolleni ja siirryin itse käyttämään vain yhtä. Ostin läppärin kaveriksi yhden hieman suuremman näytön.

Tämä on jälleen esimerkki siitä, kuinka yksinkertaistaminen tuntuu tekevän elämästäni parempaa. En ole kaivannut lainkaan kahden näytön kanssa pelleilyä. Tietokoneen käyttäminen on muutenkin paljon keskittyneempää, kun edessäni ei ole miljoonaa ikkunaa. En sano, että kahdesta näytöstä ei ole mitään hyötyä, mutta iso osa siitä on keinotekoista tehokkuusajattelua, jota en yksinkertaisesti tarvitse arkeeni. En tarvitse sitä edes töissä, vaikka kuvittelin niin.

Pidän myös siitä, kuinka paljon enemmän pöydälläni on nyt tilaa. Työpiste tuntuu paljon avoimemmalta ja pidän siitä.

### Johdoista eroon

Toinen muutos oli tapa, jolla laitteet on kytketty. Inhoan johtojen kanssa pelleilyä, joten yksi uuden näytön vaatimuksista oli se, että siinä pitäisi olla riittävän ärhäkkä USB-C-liitäntä. Valinta oli Lenovon 31,5-tuumainen [ThinkVision P32p-30](https://www.lenovo.com/fi/fi/p/accessories-and-software/monitors/professional/63d1rat1eu), joka täyttää tämän ja monta muuta vaatimusta. Näytöstä löytyy useampi USB-liitäntä ja bonuksena myös gigainen verkkoliitäntä. Lisäksi se toimii USB-kytkimenä.

Lopputulos on se, että läppäristäni lähtee nyt tasan yksi USB-C -johto. Läppäri saa siitä virtansa, mutta sitä kautta kulkee myös kuva, ääni ja kaikki data verkkoliikenteestä lähtien.

Hetken aikaa vanha työpöytäkoneeni lojui pöydällä läppärin rinnalla. Siihen minun oli kytkettävä erillinen HDMI- sekä USB-kaapeli, koska vanhassa romussa ei ole USB-C-liitäntöjä. Näytössä olevan USB-kytkimen ansiosta pystyin valitsemaan suoraan näytöstä, kumpaako konetta käytän, eikä minun tarvinnut vaihdella johtoja. Kätevää!

{{<cover>}}

Nyt pöytäkone on varastossa, mutta minulla on edelleen oman läppärin lisäksi työläppäri. Totesin kuitenkin, että pidän yhden kaapelin tuomasta siisteydestä, enkä viritellyt työläppärille omia kaapeleita pöytäkoneen tapaan. Varsinkin, kun työläppäristä löytyy USB-C-portti.

Läppärit ovat päällekkäin, joten kun aloitan aamulla työt, siirrän USB-C-kaapelin omasta läppäristä työläppäriin ja siinä se. En siis lopulta käytä USB-kytkintäkään säännöllisesti. Siitä on silti hyötyä satunnaisessa käytössä, jos tarvitsen näyttöä esimerkiksi Raspberry Pi -koneiden säätämiseen.

Olen kapinoinut langattomia hiiriä ja näppäimistöjä vastaan vuosikaudet, koska en jaksa niitä yhteysongelmia ja paristojen kanssa pelleilyä. Näidenkin tekniikka on kuitenkin kehittynyt niin paljon, että taivuin lopulta langattomiin malleihin. Sen myötä sain nekin piuhat pöydältä pois.

Sielu lepää, kun oma työpiste on vapaa johdoista ja näyttää siistiltä.

### Matka yllätti

Yksi MacBook Airin tuomista yllätyksistä syntyi sen keveydestä. Kun suunnittelin [interrail-matkaa]({{< ref "/muuta/matkat/interrail-2024/" >}}), harkitsin lähteväni sinne ilman läppäriä. Painavan ja tilaa vievän läppärin roudaaminen on aina tuntunut ärsyttävältä pakolliselta pahalta. MacBook Air muutti tilanteen täysin.

Se on niin käsittämättömän pieni ja kevyt, ettei minulla ollut lopulta mitään syytä jättää sitä kotiin. Koska sitä voi ladata USB-C-portin kautta, minun ei tarvinnut kuljettaa erillisiä Apple-latureita mukana. Pystyin käyttämään samaa laturia, jolla latasin kännykkääni. Ajattelin ennen matkaa, että katuisin läppärin raahaamista, mutta kävi juuri päinvastoin. Uusi läppäri näyttäytyi entistä kirkkaammassa valossa.

Samalla tajusin, että vähävirtainen laite kestää aivan ällistyttävän kauan akun varassa. Apple lupailee jopa 18 tunnin akkukestoa, mutta osa tästä on varmasti puhdasta myyntipuhetta. Vaikka matkustimme tuntikausia junilla, minun ei tarvinnut koskaan murehtia sitä, että läppäristä loppuisi akku. Ei lähimainkaan.

Applesta voi olla montaa mieltä, mutta minun on pakko antaa pisteet siitä, että uudet Air-koneet ovat aivan timanttisia matkaläppäreitä. Sanoinko jo, että ne ovat täysin äänettömiä?

Eivät ne tietenkään teholtaan vastaa MacBook Pro -läppäreitä, mutta nuhapumppuja ne eivät ole. Läppäri taipui ongelmitta valokuvien ja videoiden editointiin, enkä ole arkipuuhastelussa törmännyt kertaakaan tilanteeseen, jossa tietokoneen tehot eivät riittäisi.

Kaiken kaikkiaan olen ollut todella tyytyväinen hankintoihin. Keikka ei ollut halpa, mutta edellisen koneen päivityksestä taitaa olla jo 10 vuotta, joten ehkä oli aikakin.

Aion varmasti tulevaisuudessa tarkastella näitä valintoja uudelleen, sillä haluaisin kovasti toimia avoimen lähdekoodin ohjelmistoilla. Se kuitenkin vaatisi sitä, että Adoben kaltaiset yritykset alkaisivat tukea Linuxia. Vielä parempi olisi, jos Linuxilla toimivat sovellukset, kuten [Gimp](https://www.gimp.org/) ja [Darktable](https://www.darktable.org/), tulisivat ominaisuuksissa ja käytettävyydessä lähemmäksi kaupallisia kilpailijoitaan. Molemmat vaihtoehdot voivat olla liikaa vaadittu, mutta ainakin seuraan tilannetta.

[^1]: Olin itse asiassa erittäin tyytyväinen Linuxiin ja erityisesti Fedoraan arkikäytössä. Siinä tarvitsee säätää yllättävän vähän, etenkin jos on tyytyväinen siihen, mitä Fedora tarjoaa suoraan paketista.