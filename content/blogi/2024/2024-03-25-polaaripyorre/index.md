---
title: "Kirja-arvostelu: Polaaripyörre"
description: "Vuoden kolmas lukemani suomalainen kirja on Tiina Raevaaran Polaaripyörre. Kirja on jatko-osa aikaisemmin lukemalleni Kaksoiskierteelle. Eikä mitenkään huono sellainen, sillä pidin siitä vieläkin enemmän kuin ykkösosasta."
date: 2024-03-25T08:00:00+02:00
draft: false
slug: polaaripyorre
aiheet:
    - kirjat
resources:
    - name: cover
      src: cover.jpg
      title: Polaaripyörteen graafinen kansi, jossa on vuoren silhuetti ja edessä jäälohkareita. Taivaalla näkyy kuvioita, jotka muistuttavat lumihiutaleita tai bakteereja
---

Vuoden kolmas lukemani suomalainen kirja on Tiina Raevaaran Polaaripyörre. Kirja on jatko-osa aikaisemmin lukemalleni Kaksoiskierteelle. Eikä mitenkään huono sellainen, sillä pidin siitä vieläkin enemmän kuin ykkösosasta.

<!--more-->

{{<cover>}}

Polaaripyörteen tapahtumat alkavat reilun vuosi, [Kaksoiskierteen]({{< ref "/blogi/2024/2024-03-12-kaksoiskierre/index.md" >}}) tapahtumista. **Eerika** on muutanut tyttärensä **Tuulikin** kanssa Longyearbyeniin, Huippuvuorille. Hän haluaa aloittaa alusta, jättää aikaisemmat tapahtumat taakseen ja pitää huolen, että Tuulikki olisi turvassa.
 
Longyearbyenissä asuu myös omalaatuinen suomalainen meritutkija **Kirsi**, joka tarjosi Eerikalle töitä apulaisenaan ja vuokrasi osan asunnostaan kaksikon käyttöön. Nyt he asuvat kolmestaan, joskin Kirsi viettää paljon aikaa laboratoriossa.

Longyearbyenissä asuessa Eerika on tutustut kahteen suomalaiseen eräoppaasseen, **Panuun** ja **Jesseen**, sekä Jessen avopuolisoon **Roosaan**, joka tulee tosin hyvin juttuun Tuulikin kanssa ja pitää tästä suuresti.
 
Tapahtumat käynnistyvät, kun Eerika, Tuulikki, Panu, Jesse ja Roosa ovat vaellusretkellä ja maa heidän allaan pettää. Ryhmä putoaa maanalaiseen luolaan, jossa leijailee todella paha haju, joka muistuttaa mädäntyvää lihaa. Ryhmä onnistuu pelastautumaan, mutta tapahtumien jälkeen yksi ryhmän jäsenistä alkaa käyttäytyä oudosti. Erittäin oudosti.
 
Kirsi kuulee ryhmän tapahtumista. Hän kiinnostuu tutkimaan luolaa ja erityisesti sen hajua. Hänen tutkimuksensa paljastavat ikiroudan alta jotain, mitä kukaan ei osannut odottaa. Kirsin avustajana Eerika joutuu osallistumaan tutkimustyöhön. Selviää, että hän on sotkenut Kirsin kanssa johonkin paljon heitä suurempaan.
 
Asioita monimutkaistaa saarelle on saapunut aggressiivinen toimittaja, joka on tullut kaivelemaan menneitä tapahtumia, Eerikan lapsuudenystävää **Kristiinaa** sekä sitä, mitä hänen ja Eerikan välillä tapahtui. Juuri sitä, jonka Eerika haluaisi unohtaa ja jota hän yrittää paeta.
 
Lisäksi Eerikalle selviää, että Huipuvuorten toisessa kylässä, Barentsburgissa, toimii ulkomaalainen kryotekniikkaan erikoistunut yritys. Kukaan ei tunnu tarkalleen tietävän, että mitä yritys tekee. 

Ihmisiä alkaa kuolla. Huippuvuorten tarjoama rauha on poissa. Yhtä äkkiä pelissä on paljon muutakin kuin Eerikan ja Tuulikin turvallisuus.
 
Polaaripyörteen tarinaa on vaikea kuvailla paljastamatta varsinaista juonta. Raevaara on onnistunut kirjoittamaan kirjan, jossa on kaikki ensimmäisen osan hyvät elementit ja vähän päälle. Tälläkään kertaa hän ei käytä kauheasti aikaa ympäristön maalailuun, vaan se rakentuu toiminnan ja Eerikan havaintojen kautta.
 
Kirja oli minusta pirullisen jännittävä. Iso osa juonenkäänteistä on toimivia ja monet tulivat itselleni yllätyksenä. Raevaara onnistuu kertomaan tarinan niin, että lukija saa koko ajan miettiä, että mitä seuraavaksi tapahtuu. Tarina kerrotaan Eerikan näkökulmasta, jolloin lukija ei koskaan tiedä enempää kuin päähenkilö ja saa ratkoa mysteereitä hänen kanssaan.
 
Pidin siitä, että tapahtumilla on tyydyttävä loppu. Kirjassa on kyllä myös joitakin sivujuonia, jotka eivät saa yhtä selkeää päätöstä. Osa niistä jää kokonaan auki, mikä jäi hieman kaivelemaan, sillä niihin käytetään tarinassa yllättävän paljon aikaa.

Menneiden tapahtumien kuvailut ovat hyvin pintapuolisia, mikä oli hyvä minulle, joka oli lukenut ensimmäisen osan. Jos kirjaan tarttuisi lukematta Kaksoiskierrettä, osa niistä saattaisi jäädä turhan ohueksi ja hahmojen motiiveja olisi vaikea ymmärtää. Tapahtumista ja henkilöistä kerrotaan merkitykselliseen sävyyn, mutta ilman ensimmäistä kirjaa, merkityksellisyys voisi jäädä aika mitättömäksi.

Polaaripyörre leikkii hyvällä tavalla moraalikysymyksillä, joissa ei ole selkeää oikeaa ja väärää. Tämä tuntuisi olevan Raevaaran suosikkiteema enkä valita, sillä hän onnistuu siinä hyvin. Pidän tarinoista, jotka eivät pureskele kaikkea valmiiksi vaan jättävät sen lukijan tehtäväksi. Ikävilläkin tapahtumilla ja teoilla voi olla hyvin ymmärrettävät syyt. Vaikka et hyväksyisi niitä, ymmärrät ne silti.

Keskeisiä henkilöhahmoja on enemmän kuin ensimmäisessä osassa, mutta jokainen uusista henkilöistä on kiinnostava ja saa riittävästi aikaa. Tarina ei kompastele hahmojen kanssa ja rakentaa ensimmäistä osaa paremmin oikeita persoonallisuuksia. Pidin erityisesti siitä, kuinka hyvin Kirsin ja Roosan hahmot on kirjoitettu. Roosan lempeä ja sydämellinen hahmo tarjosi hyvää vastapainoa kylmälle ja hyvin erikoiselle Kirsille.

Ainut selkeä poikkeus muuten hyvin kirjoitetuissa hahmoissa on Tuulikki. Toki hän on vasta lapsi, mutta jäin silti kaipaamaan jotain. Tuulikki on omituinen kuori ilman selkeää persoonallisuutta. Hän tuntuu enemmän välineeltä kuin oikealta ihmiseltä. Se on outoa, sillä hänellä on kuitenkin tärkeä rooli.
 
Kirjasta on vaikea löytää mitään negatiivista, mutta jos oikein kaivaa, niin sitä riivaa sama ongelma kuin Kaksoiskierrettä. Eerikan toiminta ei ole aina kovin järjellistä. Hänet kuvataan ajattelevaisena ja älykkäänä ihmisenä, mutta välillä minun oli vaikea niellä sitä, kuinka helposti hän ajaa itsensä pulaan pelkän uteliaisuuden takia. Lisäksi kirja tuntuu lähes täysin unohtavan hänen suhteensa tuleen - asia, jota korostettiin ensimmäisessä osassa. Nämä ovat kuitenkin mitättömiä epäkohtia eivätkä häirinneet lukukokemusta.
 
Kirjasta tuli heittämällä yksi suosikeistani. Luin eilen nukkumaan mennessä viimeiset sivut. Minulta meinasi kirjaimellisesti mennä yöunet, kun touhu meni niin jännäksi. Huomasin miettiväni tarinan tapahtumia ja sen moraalisia kysymyksiä vielä tänä aamuna.

Tarinan ymmärtäminen ei vaadi ensimmäisen osan lukemista, mutta suosittelen sitä lämpimästi. Se antaa Polaaripyörteelle hyvän pohjan ja on lisäksi tosi hyvä kirja.
 
Pakko jatkaa sarjan seuraavalla osalla!
