---
title: "Väkivalta"
description: "Parin viime päivän aikana uutisissa ja sosiaalisessa mediassa on kohkattu väkivallasta. Erityisen näkyvästi otsikoitiin siitä, kuinka miehet tuntuvat \"oikeuttavan\" väkivallan. Tämä sai minut surulliseksi, mutta ehkä eri syistä kuin monet muut ihmiset."
date: 2024-11-14T14:45:00+0200
lastmod: 2024-11-14T14:45:00+0200
draft: false
slug: vakivalta
aiheet:
    - hyvinvointi
    - arki
resources:
    - name: cover
      src: cover.jpg
      title: "Valkoisiin kamppailuasuihin pukeutunut mies ja nainen. Mies on selällään tatamilla tuskainen ilme kasvoillaan. Nainen on vieressä seisaaltaan, painaa miestä jalalla maahan ja taittaa tämän rannetta."
      params:
        caption: "Olen lapsesta asti pitänyt kamppailulajeista ja tutustunut eri lajeihin. Kuva on vuosien takaa näytöksestä, jossa esiteltiin lajien eri piirteitä. Ketään ei satutettu, vaikka ilmeestä voisi muuta päätellä."
---
Parin viime päivän aikana uutisissa ja sosiaalisessa mediassa on kohkattu väkivallasta. Erityisen näkyvästi otsikoitiin siitä, kuinka miehet tuntuvat "oikeuttavan" väkivallan. Tämä sai minut surulliseksi, mutta ehkä eri syistä kuin monet muut ihmiset.

<!--more-->

### Inhoa kamppailulajeista

Olen harrastanut vuosikausia kamppailulajeja. Pidän vapaaottelun seuraamisesta. Joku voisi ajatella, että ihailen väkivaltaa, mutta se on juuri päinvastoin: inhoan sitä. Olen inhonnut sitä aina, mutta erityisesti kamppailulajien myötä ymmärsin sen, kuinka järjetöntä ja tuhoavaa fyysinen väkivalta voi olla.

Kuinka sitten voin harrastaa kamppailulajeja, jos inhoan väkivaltaa?

Oma selitykseni on yksinkertainen: koska kamppailulajit eivät ole väkivaltaa. Ne ovat urheilua, jossa molemmat osapuolet ovat mukana vapaaehtoisesti ja toiminta pohjautuu tiukkoihin sääntöihin. Vaikka lajeissa saa toki satuttaa, tarkoituksellinen vahingoittaminen ja kehon tuhoaminen on käytännössä aina kielletty. Satuttaminen kuuluu kehään, mutta se ei **koskaan** kuulu sen ulkopuolelle.

Omista otteluista muistan kunnioituksen, joka ottelijoilla oli vastustajaa kohtaan. Ennen ottelua kättelimme ja ottelun jälkeen halasimme. Mikäli ottelussa toiselle sattui vahinko, tuomarin lisäksi se oli aina vastustaja, joka tuli ensimmäisenä varmistamaan, että kaikki on kunnossa. Vaikka ottelun ajan saatoimmekin satuttaa toisiamme, emme halunneet toisillemme pahaa.

Tästä syystä inhoan sitä, kuinka esimerkiksi jääkiekossa väkivallasta on tullut osa lajia. Sillä ei ole mitään tekemistä urheilun tai itse lajin kanssa. Siinä halutaan vahingoittaa vastustajaa. Se on väkivaltaa eikä mitään muuta.

{{<cover>}}

### Omat kokemukset

Toinen syy, miksi inhoan väkivaltaa, on se, että olen saanut kokea sitä itse useamman kerran parisuhteessa. Minua on tönitty, kynsitty, lyöty ja heitelty astioilla. Tiedän miltä se tuntuu. Tiedän myös sen avuttomuuden tunteen, kun et tiedä, mitä voisit asialle tehdä.

Erityisen hämmentävää oli se, kuinka väkivallan tekijä käytti väkivaltaan liittyviä oletuksia minua vastaan. Kun hän hakkasi ja heitteli minua tavaroilla, samaan aikaan hän yllytti minua lyömään takaisin. Hän halusi, että tekisin jotain josta jäisi jälki. Hän tiesi, kuinka ihmiset suhtautuvat miesten tekemään väkivaltaan. Hän tiesi myös sen, kuinka oma kamppailulajitaustani sekä kiinnostukseni vapaaotteluun vaikuttaisivat ihmisten käsitykseen minusta.

Samaan aikaan väkivallan tekijä tiesi, ettei ketään kiinnostaisi hänen tekemänsä väkivalta. Kukaan ei edes uskoisi sitä. Hän sai tehdä mitä vaan, koska oli nainen. Hän oli aivan oikeassa. Kukaan ei uskonut.

Jos jätetään ala-asteen painit pois laskuista, en ole koko elämäni aikana kokenut väkivaltaa tai sen uhkaa miehiltä. Tekijänä on aina ollut nainen. Kun mietin tapauksia, jolloin olen mennyt tuttavapiirissä fyysisen väkivallan väliin, tekijänä on aina ollut aina nainen. Vaikka elämässäni on noin kokonaisuutena ollut väkivaltaa hyvin vähän, sitä on katsottu hyvin arkipäiväisesti. On ihan normaalia, että nainen läpsii.

Omat kokemukseni eivät tietenkään kerro mitään muusta maailmasta, mutta niillä on vaikutusta siihen, kuinka itse katson asiaa. Kun olin ensin itse umpikujassa ja pääsin sieltä lopulta karkuun, kiinnostuin siitä, kuinka väkivalta toteutuu ihmisten arjessa. Halusin tietää, olenko yksin kokemusteni kanssa.

En ollut.

### On väkivaltaa ja sitten on väkivaltaa

Sopivasti juuri samoihin aikoihin, Suomessa sattui surullinen tapaus. Perheenisä oli joutunut poistumaan kotoaan lastensa kanssa väkivaltaisen naisen takia. Kun hän oli soittanut hätäkeskukseen, **hätäkeskuspäivystäjä** oli todennut avunpyyntöön, että ["Otat sä naiselta pataan?"](https://yle.fi/a/3-5564414).

Tämä oli linjassa omien kokemuksieni kanssa. En juurikaan puhunut kokemastani väkivallasta, mutta sen vähäisen mitä puhuin, sitä pidettiin vitsinä. Ajatus siitä, että mies voisi kokea naisen tekemää väkivaltaa, oli naurettava. Kyllä mies aina naiselle pärjää!

Toinen mielenkiintoinen löytö oli se, kuinka ihmiset suhtautuivat eri väkivaltatilanteisiin. Kun tekijänä on mies, väkivallalle ei ole koskaan perusteita. Mutta kun tekijänä on nainen, ihmiset ajattelevat, että se johtuu jostakin, mitä mies teki aikaisemmin. Ajateltiin, että mies ansaitsi väkivallan - tästä hieman myöhemmin lisää.

Aloin muistella elämäni aikana näkemiäni väkivaltatapauksia. Tajusin, että kun tekijänä on nainen, oikeastaan kukaan ei halunnut puuttua tilanteeseen. Olipa kyseessä känniset rähinät viikonlopun kioskijonossa tai erimielisyydet festareilla, ihmiset tuntuvat puuttuvat tilanteeseen vain, kun tekijänä on mies ja uhrina nainen. Kun nainen läksyttää miestä fyysisesti, se tuntuu olevan osa normaalia parisuhteen selvittelyä, johon ei pidä puuttua.

En ollut yksin havaintojeni kanssa. Aiheesta on tehty [useita](https://www.youtube.com/watch?v=XNrWuZV3jjw) [sosiaalisia](https://www.youtube.com/watch?v=xEZH6YSQvwA) [kokeita](https://www.youtube.com/watch?v=CRCS6GGhIRc) ja lopputulos näyttää hyvin samalta. Monet ihmiset puuttuvat väkivaltaan vain, kun tekijänä on mies ja uhrina nainen. Mikä kummallisinta, kun nainen hakkaa miestä, tilanteessa nähdään jotain hauskaa - jopa voimauttavaa.

Oksettavaa.

### Väkivallan tilastointi on vaikeaa

Yleinen näkemys ihmisillä tuntuu olevan se, että erityisesti parisuhdeväkivallassa mies on tekijä ja nainen on uhri. Mutta mikä on lopulta todellisuus?

Se onkin hyvä kysymys, sillä tutkimustulokset vaikuttavat lentelevän laidasta laitaan. Meillä ei tunnu olevan yhteisymmärrystä edes siitä, miten väkivalta määritellään. Useissa tutkimuksissa eritellään suora ja vastavuoroinen väkivalta. Jälkimmäisessä kumpikin osapuoli osallistuu väkivaltaan, joskin syyt voivat vaihdella vihan, itsepuolustuksen ja koston välillä. Väkivalta voi olla myös henkistä. Se onkin paljon yleisempi väkivallan muoto ja edeltää usein fyysistä väkivaltaa, tai kulkee sen rinnalla. Onko vuosien henkisestä väkivallasta seurannut fyysinen väkivalta suoraa vai vastavuoroista?

Tutkimukset tuntuvat kuitenkin olevan yhtä mieltä joistakin asioista. Yleisesti tiedetään, että miehet raportoivat kokemastaan väkivallasta huomattavasti naisia harvemmin. Kun tietää yleisen asenneilmapiirin, en ole tästä kovin yllättynyt. Toinen toistuva havainto on se, että väkivaltaa tehdessään miehet aiheuttavat enemmän vahinkoa kuin naiset. Tämäkään ei luultavasti yllätä monia.

Ehkä hieman yllättävämpi toistuva havainto saattaa olla parisuhdeväkivallan yleisyys. Kun puhutaan parisuhteista, jossa väkivaltaa esiintyy, useimmat tutkimukset puhuvat kymmenistä prosenteista. Kysymys ei ole mistään erityisen harvinaisesta ilmiöstä. Siitäkin ollaan samaa mieltä, että naisten kokema väkivalta on selvästi miehiä useammin seksuaalista. Toisaalta taas erityisesti raaimmat väkivallanteot kohdistuvat isolta osin miehiin.

Vaikka yleinen käsitys on se, että miehet olisivat erityisen paljon naisia väkivaltaisempia, tämä ei ole mitenkään päivänselvää. Esimerkiksi [tämä tutkimus](https://doi.org/10.2105/AJPH.2005.079020) kertoo, että 24 %:ssa parisuhteista esiintyy väkivaltaa ja 49,7 % tapauksissa väkivalta oli vastavuoroista. Suorista väkivaltatapauksista 70 %:ssa tekijänä oli nainen.

Myös [toinen tutkimus](https://doi.org/10.1016/j.amepre.2010.10.016) päätyi hyviin samanlaisiin lopputuloksiin. Naiset päätyivät käyttämään väkivaltaa miehiä enemmän "normaaleissa" ja vakavammissa tapauksissa. Ainoastaan kaikista vakavimmissa väkivaltatapauksissa miehet ja naiset olivat samalla viivalla, mutta miehet eivät korostuneet niissäkään.

Tuore [perhebarometri](https://www.vaestoliitto.fi/verkkojulkaisut/tahdotko-suomalaisten-parisuhteet-sinkkuus-ja-seksielama/) kertoi, että miehet kokevat parisuhteessa sekä henkistä-, että fyysistä väkivaltaa naisia enemmän. THL:n [FinLapset-kyselytutkimus](https://www.julkari.fi/handle/10024/141082) päätyi samaan lopputulokseen. Jotain kertoo se, että THL:n tutkimustulosta pidettiin ennakkoasenteiden takia virheellisenä. Nyt perhebarometri vahvisti tuloksen. Mitä se kertoo ihmisten ennakkoasenteista?

Noin yleisesti voidaan varsin luottavaisin mielin sanoa, että miehet ja naiset ovat parisuhdeväkivallan uhreja ja tekijöitä suunnilleen yhtä usein. Yli puolessa tapauksissa ei ole yhtä selkeää pahoinpitelijää, vaan parisuhteen kumpikin osapuoli on väkivaltainen.

Mielenkiintoista on myös se, että naisten tekemä väkivalta lisääntyy koko ajan. Useampi tutkimus havaitsee myös sen, että kiinni jäädessäänkin naiset selviävät tekemästään väkivallasta miehiä useammin sanallisella huomautuksella. Mies tuomitaan samasta teosta todennäköisemmin sakkoihin tai vankeuteen.

### Väkivaltaan ei ole koskaan syytä

Väkivallan ympärillä pyörivässä keskustelussa yksi turhauttavimmista piirteistä on ajatus siitä, ettei fyysiseen väkivaltaan ole koskaan syytä. Koomikko Bill Burr tiivisti standup-rutiinissaan osuvasti: "Maailmassa on lukuisia syitä toisen lyömiseen. Sinä et vaan silti tee sitä." Kyse on tietenkin huumorista, mutta Burrin läpässä on pointti.

Kun väkivaltakeskustelu yksinkertaistetaan siihen, ettei väkivaltaan ole mitään syytä, todellista keskustelua ei ole. Kuten tutkimuksetkin osoittavat, yli puolet väkivaltatilanteista on vastavuoroisia. Tai arkisemmin: *kaksi* ihmistä tappelee. Fyysinen väkivalta ei usein putoa taivaalta, vaan sitä edeltää henkinen väkivalta sekä kasvava konflikti. Näihin voi olla useita syitä ja syyllisiä - ja usein onkin.

Kokonaan oma keskustelunsa on se, kuinka henkinen väkivalta asettuu tähän yhtälöön. Kun ihminen on ajettu vuosien ajan nurkkaan, häneltä on riistetty vapaus, alistettu ja manipuloitu sekä eristetty ystävistä ja sukulaisista, hänellä ei välttämättä ole jäljellä muuta kuin kynsiminen. Mutta koska keskustelu tapetaan toteamalla, ettei väkivaltaan ole mitään syytä, näitä asioita ei mietitä. Eikä niistä haluta puhua.

En olisi mitenkään yllättynyt siitä, jos minua väkivaltaisesti kohdelleet olisivat saaneet nyrkistä sen jälkeen, kun pääsin heistä eroon. Kaiken sen henkisen ja fyysisen pahoinpitelyn myötä he antoivat lukuisia syitä lyömiseen. En silti lyönyt, mutta syitä oli.

### Vinoutunut keskustelu

Tutkimuksissa ja niihin liittyvissä artikkeleissa todettiin usein keskusteluilmapiirin olevan vinoutunut. Kun lähtökohtainen ajatus on se, että miehet ovat tekijöitä ja naiset uhreja, **puolet** koko ongelmasta lakaistaan maton alle. Ongelmaa monimutkaistaa se, että miesten kohtaama väkivalta on edelleen tabu, ja miesten tekemää väkivaltaa paheksutaan aina, jopa silloin, kun se on itsepuolustusta.

Kun tuore selvitys julkaistiin, iso viesti tuntui olevan, että miehet ovat pelkkää roskaa. Näkyvimmin uutisointiin siitä, että 18-35-vuotiaista miehistä neljännes ja kaikista miehistä viidennes ajattelee, että naiset voivat ansaita häneen kohdistuvan väkivallan ulkonäön, pukeutumisen tai käytöksen takia. Jokainen voi miettiä, kuinka järkevä tässä kontekstissa on niputtaa ulkonäkö, pukeutuminen ja *käytös* saman kysymyksen alle.

Vähemmälle huomiolle jäi se, että **90 %** miehistä ajattelee, että naisiin kohdistuva väkivalta on **aina** väärin. Ei joskus tai yleensä. AINA!

Miten voi olla mahdollista, että 90 % pitää väkivaltaa vääränä, mutta samaan aikaan 20-25 % näkee, että naiset voivat ansaita väkivallan? Koska väkivallan tekeminen ei ole sama asia kuin se, että näkee konfliktitilanteissa kaksi osapuolta.

Minä en olisi lainkaan yllättynyt, jos saisimme tismalleen saman lopputuloksen tekemällä vastaavan kyselyn naisille. Tai jos kysymys tehtäisiin miehille ja kohteena olisivat miehet.

Loppujen lopuksi asiassa ei ole mitään kovin yllättävää. Jokainen tietää, että jos käyttäydyt ihmisiä kohtaa huonosti, kiusaat heitä tai menet aukomaan päätäsi, todennäköisyys saada pataan kasvaa tuntuvasti. Sillä miten käyttäydyt, on vaikutusta. Huonolla käytöksellä "ansaitset" huonoa kohtelua.

Ei se tietenkään tarkoita, että väkivalta on sallittua tai huono käytös oikeuttaisi siihen. Sitä kyselyssä ei kuitenkaan kysytty.

### Surullista luettavaa

Minulle koko mediakohu aiheutti kauhistelun sijaan lähinnä surua. Osa surusta syntyi tietenkin omista kokemuksista. Olen itse ollut miehenä parisuhdeväkivallan uhrina, mutta kukaan ei uskonut eikä kuunnellut minua. Minulle naurettiin. Naiset tiesivät tämän ja käyttivät sitä yhtenä henkisen väkivallan välineenä. He tiesivät, millä minut pitää aidattuna. Mediasekoilun lukeminen toi mieleen todella ikäviä muistoja ja se repi auki vanhoja arpia.

Suurempi suru syntyi kuitenkin siitä, että maailma on pullollaan samassa tilanteessa olevia miehiä. He eivät tällaisen keskustelun seurauksena saa sitäkään vähää apua. He eivät uskalla tulla näkyviin, koska viesti on se, että miehet ovat pelkkää roskaa. Osa heistä kokee todennäköisesti kasvavaa syyllisyyttä siitä, että ovat miehiä.

Joku voi tietysti ajatella, että koko tämä kirjoitus on whataboutsmia, jossa yritän ohjata huomion naisiin kohdistuvasta väkivallasta miesten kohtaamaan väkivaltaan. Se ei kuitenkaan ole tarkoitukseni.

Minulle väkivalta on väkivaltaa. On ihan yhdentekevää, kuka on tekijänä ja kuka on uhrina. Inhoan sitä ihan lähtökohtaisesti. En vähättele yhdenkään uhrin kokemuksia, mutta en myöskään näe tiettyjen uhrien kokemuksia poikkeuksellisena. Väkivalta vaikuttaa kaikkiin samalla tavalla. Samaan aikaan se vaikuttaa jokaiseen yksilöllisellä tavalla.

En pidä siitä, että ongelmasta otetaan pieni siivu, jota lähdetään ratkaisemaan ja toitottamaan, niin kuin se olisi koko ongelma, tai erillään muusta kokonaisuudesta. Kun puhutaan perhe-, parisuhde- tai lähiväkivallasta, ongelman syyllisiä ovat miehet ja naiset suunnilleen yhtä paljon. Pelkkä naisten näkeminen uhrina on yksi juttu, mutta miesten yleinen leimaaminen pahoiksi on toinen. Silloin puolet uhreista päätyvät olemaan syyllisiä. Tällainen kärjistäminen tappaa myös kaiken järkevän keskustelun.

Mikäli olet väkivallan uhri, koeta päästä tilanteesta pois. Jos olet nainen, se voi olla vaikeaa. Jos olet mies, se voi olla vielä vaikeampaa. Se voi olla sitä paitsi henkisesti, mutta se voi olla sitä myös käytännössä. Sinua ei uskota, ongelmaasi vähätellään ja sinulle nauretaan. Yritä silti.

Kamppailulajeista tiedän, että paras itsepuolustus on karkuun juokseminen. Juokse karkuun. Älä jää taistelemaan vaan poistu paikalta, ennen kuin päädyt itse käyttämään väkivaltaa. Sillä kun on taipumus vain lisätä väkivaltaa ja tehdä siitä raaempaa.

Jos olet ihminen, joka ratkaisee elämänsä ongelmia henkisellä tai fyysisellä väkivallalla, toivon, että haet apua.
