---
title: "Kirja-arvostelu: Lakipiste"
description: "Jatkoin kirjaseikkailuani lukemalla Piia Leinon kolmannen teoksen, Lakipisteen. Toisin kuin kaksi edellistä kirjaa, nyt tarjolla ei ollut synkkää dystopiaa, vaan tulevaisuuteen sijoittuva scifidekkari, jossa arvuutellaan, että oliko murhaaja hovimestari."
date: 2024-06-27T08:00:00+0300
lastmod: 2024-06-27T08:00:00+0300
draft: false
slug: lakipiste
aiheet:
    - kirjat
resources:
    - name: cover
      src: cover.jpg
      title: "Osa kirjan kannesta. Viisi ihmistä istumassa kalliolla. Heistä näkyy vain silhuetit sekä sivussa laskevan auringon piirtämät ääriviivat. Taustalla näkyy järvi jota ympäröi havumetsä. Kuvan päällä on ruudukko ja yläosassa piirrettyjä veriroiskeita. Keskellä ruudukon päällä lukee kirjan nimi."
---

Jatkoin kirjaseikkailuani lukemalla Piia Leinon kolmannen teoksen, Lakipisteen. Toisin kuin kaksi edellistä kirjaa, nyt tarjolla ei ollut synkkää dystopiaa, vaan tulevaisuuteen sijoittuva scifidekkari, jossa arvuutellaan, että oliko murhaaja hovimestari.

<!--more-->

![Kirjan kansi. Viisi ihmistä istumassa kalliolla. Heistä näkyy vain silhuetit sekä sivussa laskevan auringon piirtämät ääriviivat. Taustalla näkyy järvi jota ympäröi havumetsä. Kuvan päällä on ruudukko ja yläosassa piirrettyjä veriroiskeita. Keskellä ruudukon päällä lukee kirjailijan ja kirjan nimi.](kansi.jpg)

### Tarina

Eletään vuotta 2045. Tekoäly on lyönyt itsensä läpi. Monet aikaisemmin ihmisen tekemät asiat ja työt on korvattu koneilla. Älylaitteista on tullut arkea ja 50-luvun haaveet arkea avustavista kotiroboteista on nyt totta, joskaan ei sellaisena kuin silloin kuviteltiin.

Erilaisista päätelaitteista ja jatkuvasta online-tilasta on tullut jonkinlainen ihmisen perustila, addiktio. Kaikki eivät tätä kuitenkaan itselleen salli ja maailmaan on syntynyt alakulttuuri, jonka sisällä ihmiset rajoittavat laitteita ja nettiyhteyksiä elämässään. Osa kieltää ne käytännössä kokonaan.

Googlesta on tullut jättimäinen mediayhtiö, joka on niellyt sisäänsä myös perinteiset mediatalot. Google tietää lähes kaikesta kaiken, ja sen lisäksi se hallitsee uutisvirtaa personoiduilla, tekoälyn kirjoittamilla uutisilla.

Ilmastonmuutos on edennyt ja ympäristökatastrofit pahentuneet. Sen myötä ympäristöliike on muuttunut radikaalimpaan suuntaan ja keinot koventuneet. Suomessa tilanne on vielä varsin rauhallinen, mutta rajan takana Ruotsissa yksi ekoyhteisöistä on tehnyt joukkoitsemurhan.

Tapahtumat käynnistää muotivaatefirman johtajan kuolema. Poliisi ei näe tapahtumassa rikosta, mutta Googlella asiasta ei olla aivan yhtä varmoja. Firmassa työskentelevä toimittaja **Aaro Kangas** saa tehtäväkseen tutustua Tammilaakson hippikommuuniin, jossa halaillaan puita ja jossa online-laitteiden käyttö on tiukasti rajattu.

Yhteisöä johtaa karismaattinen ja taitava saarnamies **Jyry**. Hänen rinnallaan kulkee ihastuttava vapaa sielu **Freija**, johon Aaro ihastuu heti ensikohtaamisella. Jyryllä ja Freijalla vaikuttaa olevan jonkinlainen suhde, mutta ekokommuunissa kukaan ei tunnu olevan toisen yksityisomaisuutta.

Aaron amerikkalaisella pomolla, **Lisalla**, on omat epäilyksensä siitä, että Tammilaakson kommuuni liittyy jotenkin älylaitekuolemiin. Epäilykset alkavat saada vahvistusta, sillä älylaitekuolemia tulee lisää ja Aaro löytää johtolankoja, jotka viittaavat suurempaan tuhosuunnitelmaan. Eikä hän ole itsekään täysin turvassa.

### Henkilöt

Kehuin kahdessa aikaisemmassa kirjassa Leinon kykyä luoda mielenkiintoisia henkilöhahmoja. Lakipiste jatkaa samalla linjalla.

Kirjan neljä päähenkilöä, Aaro, Jyry, Freija ja Lisa ovat kaikki erilaisia, mutta omalla tavallaan kiinnostavia. Jonkinlaisesta huijarisyndroomasta kärsivä Aaro ei oikein tiedä, mitä tekisi elämällään. Jyryllä puolestaan koko elämä on valmiiksi mietitty. Jyryä ohjaa eteenpäin selkeä aate ja Tammilaakson kommuuni on sen ilmentymä. He ovat kuin toistensa vastakohta, mutta tulevat silti hyvin juttuun.

Freija jakaa monet samat arvot Jyryn kanssa, mutta hän on huolettomampi tapaus. Hän tietää oman arvonsa eikä häpeile käyttää sitä. Freija ei antaudu yhdelle miehelle, vaan haluaa elää avoimessa suhteessa, jossa fyysiset nautinnot eivät ole vain kahden ihmisen välinen juttu. Tämä tosin on omiaan luomaan yhteisön sisällä epävakautta.

Lisa on tiukka ja kylmä bisnesnainen, jota ohjaa jäätävä amerikkalainen korporaatioajattelu. Pienet eettiset ongelmat eivät häntä puristele, kunhan totuus saadaan selville ja yrityksellä menee hyvin.

Vaikka hahmot ovat niin erilaisia ja osa aika kaukana itsestäni, minun oli helppo asettua heidän asemaan ja ymmärtää miksi he toimivat niin kuin toimivat. En tiedä kuinka Leino tekee sen, mutta jollain tavalla hän siinä onnistuu toistuvasti. Hahmoissa on aina jotain arkista ja tuttua, joka auttaa samaistumaan.

Kommuunin muut asukkaat toimivat tarinan sivuhahmoina. Myös monet heistä on hyvin kirjoitettu, vaikka jäävätkin hieman vähemmälle huomiolle.

Erityisesti **Kuu** jäi mieleeni. Hän on yksi kommuunin asukeista, mutta asuu omassa metsäkorsussa erossa muista. Vinksahtanut, entinen suoran toiminnan aktivisti sai päävamman köytettyään itsensä metsäkoneen telaketjuun, eikä kykene enää kommunikoimaan ihmisten kanssa kuin yksinkertaisilla sanoilla. Hän on hyvin omalaatuinen persoona, erakko, joka viettää aikansa metsässä metsästäen ja omaa reviiriään vartioiden. Välillä hän tuo kommuunille ostoslistan tai saattaa kantaa kaatamansa eläimen raadon ovenkahvaan roikkumaan, mutta muuten muut antavat hänen olla omissa oloissaan. Harmiton tapaus, kunhan ymmärrät pysytellä poissa hänen reviiriltään.

Jotta salapoliisitarina voisi toimia, potentiaalisia syyllisiä on tietenkin oltava useita. Tämä teki kirjasta itselleni vaikean seurata. Henkilöitä oli yksinkertaisesti liikaa ja minun oli vaikea pysyä perässä, että kuka on kuka. Leino teki kyllä varsin hyvää työtä siinä, että henkilöt olivat erilaisia, mutta se ei tuntunut olevan riittävästi. Ehkä kyse on vain minun kyvyttömyydestä painaa näin montaa henkilöhahmoa mieleen. Olen kipuillut tämän ongelman kanssa ennenkin.

Missään kohtaa minulle ei tullut tunne siitä, että hahmojen toiminta olisi epäloogista tai epäuskottavaa. Hahmot eivät tuntuneet toimivan typerästi vain siksi, että loput tarinasta voisi tapahtua. Vaikka hahmoja olikin minulle liikaa, pidän edelleen Leinon tavasta rakentaa niitä ja hyödyntää henkilöitä tarinankerronnassa. Jokaisella oli roolinsa eikä kukaan tuntunut selkeästi turhalta.

### Eko-Sherlock

Iso osa tarinaa tapahtuu sivistyksen ulkopuolella olevassa ekokommuunissa, joten tulevaisuuskuva ja teknologia eivät ole kovin suuressa roolissa. Leino hyödyntää sitä silloin kun se on tarpeen, mutta Lakipiste ei ole samanlainen scifi-dystopia kuin kaksi aikaisempaa kirjaa. Voisi kai sanoa, että se on lähempänä perinteistä Sherlock Holmes -seikkailua.

Tarina etenee mukavan tasaisesti, mutta välillä siinä oli hetkiä, jolloin se laahasi omaan makuun tarpeettoman hitaasti ja huomasin, että aloin menettää mielenkiintoni. Näitä hetkiä oli kuitenkin vähän ja Leino onnistui herättämään mielenkiinnon uudelleen.

Salapoliisitarina on varsin onnistuneesti rakennettu. Huomasin lukiessani miettiväni itsekin, että kuka tai ketkä voisivat olla syyllisiä ja toivoin myös, että tarinassa olisi jokin hillitön käänne, jota en osaisi lainkaan odottaa. Loppuratkaisu on varsin tyydyttävä, mutta toivoin silti, että sitä olisi pohjustettu vieläkin paremmin. Nyt se ei tuonut sellaista yllätyksen tunnetta, jota ehkä odotin, vaikka tarinaan liittyykin varsin onnistunut käänne, jota en itse nähnyt tulevaksi.

Tuttuun tapaan Leinolla on selkeä näkökulma asioihin, mutta tässäkin kirjassa hän keskittyy kertomaan hyvän tarinan eikä paasaa lukijalle siitä millaista maailmaa meidän pitäisi rakentaa. Kirja esittää onnistuneesti eettisiä kysymyksiä muun muassa siitä, kuinka pitkälle yksilöt voivat mennä ajaessaan yhteistä hyvää tai itselle tärkeitä asioita. Leino pallottelee ajatuksella, mutta jättää päätöksen lopulta lukijan päätettäväksi.

Lakipiste on hyvä ja viihdyttävä kirja, mutta ei yltänyt aivan samalle tasolle kahden edellisen kanssa. Osasyy tähän on tietenkin oma hämmennys lukuisten henkilöhahmojen kanssa. Kaikesta huolimatta viihdyin kirjan parissa ja voin suositella tätä kaikille, jotka haluavat lukea hieman toisenlaisen salapoliisitarinan.
