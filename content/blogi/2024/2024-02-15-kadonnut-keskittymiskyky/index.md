---
title: "Kadonnut keskittymiskyky"
description: "Viimeaikoina on puhuttu paljon keskittymiskyvyn puutteesta sekä siitä, kuinka ihmiset eivät osaa olla läsnä hetkessä. Yksi isoista syistä tähän ovat mobiililaitteet."
date: 2024-02-15T15:45:00+02:00
draft: false
slug: kadonnut-keskittymiskyky
categories:
    - hyvinvointi
    - matkailu
tags:
    - hyvinvointi
    - matkailu
images:
    - auringonlasku.jpg
---

Viimeaikoina on puhuttu paljon keskittymiskyvyn puutteesta sekä siitä, kuinka ihmiset eivät osaa olla läsnä hetkessä. Yksi isoista syistä tähän ovat mobiililaitteet.

<!--more-->
 
Katsoin jokin aika sitten [Puheenaihe-podcastin jakson](https://www.youtube.com/watch?v=NLSwvom_XyM), jonka aiheena on älylaitteet ja keskittymiskyky. Jaksossa haastateltavana on aivotutkija ja psykologian tohtori [Mona Moisala](https://www.monamoisala.com/). Vaikka aihe on itselläni ollut mielen päällä jo pitkään, jakso sai kuitenkin havainnoimaan tätä ilmiötä ympärilläni.
 
Katsoin haastattelun ollessani Indonesiassa. Se tarjosi mielenkiintoisen tilaisuuden tarkastella ihmisten keskittymiskykyä, sillä vieraassa paikassa kaikki on uutta. Kiinnostavaa nähtävää sekä koettavaa on kaikkialla eivätkä arjen rutiinit turruta aivoja. Tylsistyminen tuntuu asialta, jota matkalla ei juurikaan pitäisi kokea. Kanssamatkustajien käytös antoi kuitenkin ymmärtää, ettei tämä oletus taida enää pidä paikkaansa.

Oli mielenkiintoista ja surullista huomata, kuinka jokainen tyhjä hetki täytettiin kännykällä. Saatoimme istua ravintolassa ja kun ruoat oli tilattu ja jäimme odottelemaan niiden saapumista, porukka otti samoin tein kännykät käteen ja alkoi surffata loputonta lyhytvideoiden virtaa ja some-palveluiden algoritmien täyttämää sisältöseinää. Jos käyttö ei ollut pikasisällön kuluttamista, niin aika käytettiin johonkin muuhun, kuten matkakuvien organisointiin. Lopputulos oli kuitenkin se, että ihmiset eivät keskittyneet siihen hetkeen tai läsnäolevaan ympäristöön, vaan tuijottivat luurejaan ja niistä pursuavaa sisältöä.

![Auringonlasku hiekkarannalta. Mereen on parkkeerattu muutamia veneitä.](auringonlasku.jpg "Matkalla auringonlaskujen seuraamisesta tuli päivittäinen tapa. Rannalla näki, kuinka ihmiset ottivat kuvan auringonlaskusta ja istuivat sen jälkeen loppuajan luurejaan tuijottaen.")

Vuosia sitten keskityin matkoilla ahkerasti valokuvaamiseen. Valokuvaan edelleen, mutta erona on se, että nautin ympäristöstä muutenkin kuin etsimen läpi katsoen. Jossain kohtaa elämää tajusin, etten itse muista matkoista muuta kuin ottamani valokuvat. Nekin vain sen takia, että katselin niitä myöhemmin. Kaikki muut hetket olivat pyyhkiytyneet mielestäni. Tiedän sen, koska olen kirjoittanut päiväkirjaa kaikista matkoistani. Kirjoitukset paljastivat, kuinka ison osa matkoista olin unohtanut.

Havainto sai minut muuttamaan omaa käyttäytymistäni. Valokuvaan edelleen, mutta katson maailmaa ensisijaisesti silmillä. Keskityn hetkiin sen takia, että muistaisin ne itse. En siksi, että saisin niistä valokuvan jonka voin jakaa muille. Samalla olen oppinut nauttimaan hetkistä, kun mitään ei tapahdu. Silloin voi vaan istua ja seurata mitä ympäristössä tapahtuu.
 
Indonesiassa minulla oli kyllä kännykkä aina mukana, mutta en käyttänyt sitä juuri koskaan. Saatoin ottaa valokuvan tai pari, mutta sen jälkeen luuri meni taskuun. Se korosti muun matkaseurueen lähes pakonomaista tarvetta tarttua puhelimeen. Nostin asian pariin otteeseen keskusteluunkin, koska minusta luurin jatkuva näprääminen tuntui epäkohteliaalta. Olin ihmisten ympäröimänä, mutta tunsin oloni yksinäiseksi. Olisin halunnut jakaa hetkiä muiden kanssa ja jutella niistä. Jutella ihan mistä vaan.

Niinpä minulla oli aikaa tarkkailla kännykän massiivista vetovoimaa myös muissa ihmisissä. Ravintoloissa saattoi olla pöydät täynnä pariskuntia ja kaveriporukoita, jossa jokainen tuijotti luuriaan. Ravintolassa soi livemusiikki, mutta kukaan ei näyttänyt kiinnittävän siihen mitään huomiota. Joinakin iltoina ihmiset eivät vaivautuneet edes taputtamaan esiintyjille. Luuria selattiin jopa syödessä.

Hetkittäin se tuntui joltain dystopiaelokuvan kohtaukselta. Surulliselta ja epätodelliselta.
 
Vika ei ole tietenkään yksinomaan mobiililaiteissa. Ne ovat vain tyhmiä laitteita. Ajattelen, että vika on yrityksissä, jotka suunnittelevat ihmisiä koukuttavia palveluita. Ei se ole sattumaa, että palvelut toimivat niin kuin toimivat.

Vian toinen puoli ovat ihmiset, jotka eivät missään kohtaa pysähdy miettimään omaa toimintaansa. Yritysten toimintaa on vaikea muuttaa, mutta omaan käyttäytymiseen voi vaikuttaa. Harvan on pakko olla yritysten synkkien bisnesmallien vietävissä. Ei niistä irtautuminen välttämättä helppoa ole, mutta valinta on silti sinun. Voit itse valita millaisia palveluita käytät ja kuinka paljon annat mobiililaitteiden hallita elämääsi. Voit itse valita kuinka paljon annat kännykän tulla sinun sekä läsnä olevien ihmisien ja ympäröivän maailman väliin.