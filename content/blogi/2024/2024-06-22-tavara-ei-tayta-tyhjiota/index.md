---
title: Tavara ei täytä tyhjiötä
description: "Olimme eilen kavereiden luona viettämästä juhannusta. Siinä pihalla grillin lämpenemistä odotellessa kaverini kertoi ajatuksiaan siitä, kuinka hän menettää nopeasti kiinnostuksensa hankkimiinsa tavaroihin."
date: 2024-06-22T15:00:00+0300
draft: false
slug: tavara-ei-tayta-tyhjiota
aiheet:
    - hyvinvointi
resources:
    - name: cover
      src: cover.jpg
      title: "Näkymä Linnanmäeltä. Taustalla näkyy eri vuoristoratojen kiskoja. Vasemmalla kulkee ylikulkusilta, jossa kävelee ihmisiä. Alapuolella näkyy vettä sekä kelluvat pömpelit, joiden sisällä ihmiset kulkevat keinotekoista koskea pitkin. Taivas on puolipilvinen."
      params:
        caption: "Elämyksillä on taipumus tuottaa ainakin omassa elämässäni paljon pysyvämpää hyvinvointia. Siksi tykkään matkustaa, syödä ravintoloissa, nauttia luonnosta tai kuten tässä kuvassa, käydä Linnanmäellä."
---
Olimme eilen kavereiden luona viettämästä juhannusta. Siinä pihalla grillin lämpenemistä odotellessa kaverini kertoi ajatuksiaan siitä, kuinka hän menettää nopeasti kiinnostuksensa hankkimiinsa tavaroihin.

<!--more-->

Tunnistin näistä ajatuksista itseni vuosien takaa, eikä se tietynlainen sisäinen palo romujen hankkimiseen ole vieläkään täysin kadonnut. Kaverini puhui siitä, kuinka hänelle tulee toistuvasti halu saada jokin uusi asia, ja sen jälkeen se on lähes pakko hankkia. Hänelle ei riitä keskivertoratkaisu, vaan asian on oltava lähestulkoon parasta mitä rahalla saa.

Tässä suhteessa olemme hieman erilaisia, sillä minä olen tavarapaljoutta kasvattaessakin tyytynyt usein keskivertoon. Lisäksi omat hankintani ovat olleet aika paljon edullisempia. Kaverini käytti esimerkkinä kallista moottoripyöräänsä, jolla hän on käynyt lähinnä jäätelöllä ja kahvilla, mutta ison osan ajasta se seisoo tallissa. Samassa tallissa hänellä on seinällä varsin vaikuttava työkalukokoelma, jota hän ei juuri koskaan käytä. Mutta sellainen oli saatava.

Minusta oli ilahduttavaa nähdä, kuin hän oli selvästi tehnyt itsereflektiota ja alkanut huomata toiminnassaan piirteitä, joiden muuttamista voisi olla hyvä harkita. Häntä tuntui jollain tasolla harmittavan kaikki ne asiat, joita hän oli hankkinut, mutta jotka eivät enää tuottaneet mitään mielihyvää. Moni ei huomaa edes tätä.

En tietenkään voi tietää täysin hänen sisäistä motivaatiota tavaroiden hankkimiseen, mutta usein minusta tuntuu, että sillä koetetaan täyttää jonkinlaista elämässä olevaa tyhjiötä. Tämä ajatus ruokki ainakin itseäni. Ajattelin, että materiaalin hankkiminen tuottaa hyvää mieltä, koska minähän toteuttaa silloin sisäistä haluani. Miten siinä voisi olla jotain väärää?

Tajusin joitakin vuosia sitten, ettei ajatus toteudu käytännössä. Omassa elämässä tällaisia haluja tulee ja menee. Välillä ne halut ovat todella voimakkaita, mutta useimmat niistä ovat vain hetkellisiä ja laantuvat lähes yhtä nopeasti kuin tulivat.

Tällaiset halut eivät usein synny sisältä, vaan ärsyke tulee ulkoa päin. Näen jollain toisella jotain jännittävää ja mietin, että tuo voisi olla kivaa ja kiinnostaa myös minua. Usein siihen liittyy myös ajattelutapa, jossa näkee jotain kiinnostavaa ja sen jälkeen alkaa keksiä "järkisyitä", joilla perustelee hankintaa itselleen.

Kun asian lopulta saa itselleen, innostus kestää viikon tai kaksi. Romu jää pyörimään kaappeihin ja sama tyhjyyden tunne palaa takaisin elämään.

Jos tavara jäisi vain passiiviseksi tilan täyttäjäksi, ongelma ei olisi välttämättä niin suuri. Usein tavara päätyy kuitenkin syyllistämään. Mainitsin tästä ongelmasta tarkemmin [aikaisemmassa kirjoituksessa]({{< ref "/blogi/2024/2024-03-28-minimalismia-kohtuudella" >}}). Se syyllistää siitä, etten käytä sitä, ja että menin tuhlaamaan rahani siihen. Se ei ole passiivista romua vaan tuottaa ihan aktiivisesti huono mieltä.

{{<cover>}}

Mitä pidempään olen harrastanut "kohtuullista minimalismia", sitä pienemmäksi materian merkitys on muuttunut. Olen huomannut, että arjen merkityksellisyys ja hyvinvointi tulee lähes täysin muualta kuin tavaroista ja materiasta. Hyvään arkeen kuuluu tietty määrä materiaa, mutta vaatii taitoa tunnistaa, että mikä tuo oikeasti merkitystä elämään ja milloin kyseessä on pelkkä impulssi. Koska kyse on taidosta, se on opeteltavissa.

Itseäni on auttanut hankintojen pitkittäminen. Kun tekee mieli hankkia jotain, kirjoitan sen "tarpeen" johonkin ylös ja arkistoin kuukaudeksi. Annan itselleni luvan hankkia sen, jos se tuntuu tarpeelliselta vielä kuukauden päästä. Usein se ei tunnu ja unohdan koko asian.

Kaikesta minimalismihöpinästä huolimatta tavarat voivat tuoda elämään hyvinvointia ja täyttää aukkoja. Harkitsin muutama vuosi sitten kuormapyörän hankkimista. Pyörittelin sitä mielessäni useiden kuukausien ajan, sillä siihen liittyy omat haasteensa ja ovathan ne myös aika kalliita. Tunne sen tarpeellisuudesta ei kuitenkaan vähentynyt edes niiden kuukausien aikana. Näin jälkeenpäin on helppo sanoa, että hankinta oli yksi viime vuosien parhaimmista.

Kuormapyörä itsessään ei tietenkään tuo iloa elämään. En nauti sen katselemisesta. Se kuitenkin edustaa kaikkia niitä asioita, jotka tuovat sitä iloa. Taloudellinen vapaus, koska sen ylläpitäminen on niin halpaa. Liikkumisen vapaus, koska voin koska tahansa hypätä sen selkään, eikä minun tarvitse katsella aikatauluja. Se tuo ripauksen arjen vapautta, sillä pystyn kuljettamaan suuria ja painavia asioita, enkä ole riippuvainen muista. Lisäksi se on mahdollistanut hauskoja yhteisiä retkiä puolison kanssa, kun olemme voineet matkata yhdellä pyörällä kahden sijaan. Kaiken tämän lisäksi saa pitää minut liikkeessä ja ylläpitää näin fyysistä hyvinvointia.