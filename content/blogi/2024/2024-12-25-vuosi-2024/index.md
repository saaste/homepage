---
title: "Vuosi 2024"
description: "Vuosi 2024 vetelee viimeisiään. Mitä tästä vuodesta jäi käteen? Oliko tämä hyvä vuosi?"
summary: "Vuosi 2024 vetelee viimeisiään. Mitä tästä vuodesta jäi käteen? Oliko tämä hyvä vuosi?"
date: 2024-12-25T14:15:00+0200
lastmod: 2024-12-25T14:15:00+0200
draft: false
slug: vuosi-2024
aiheet:
    - hyvinvointi
    - arki
resources:
    - name: cover
      src: cover.jpg
      title: "Lähikuva kalenterista"
      params:
        caption: "Kuva: Dafne Cholet (CC)"
---

{{< cover >}}

### Muutto
Vuosi alkoi varsin positiivisissa merkeissä. Muutimme puolisoni kanssa Helsinki-Vantaan lentokentän ja autoliikenteen aiheuttamaa melusaastetta karkuun. Olemme asuneet uudessa asunnossa vuoden, eikä kumpikaan meistä ole kaivannut vanhaa kotia.

Vaikka olenkin saanut asua hiljaisemmassa kodissa koko tämän vuoden, hiljaisuuden merkityksellisyys ei ole vähentynyt lainkaan.

Tämän vuoden aikana olen todella sisäistänyt, kuinka suuri rooli hiljaisuudella on ihmisen hyvinvoinnille. Ja toisaalta kuinka vakavasti melusaaste voi romahduttaa sen hyvinvoinnin. Ajatus meluun tottumisesta tuntuu nykyään perustavalla tavalla väärältä. Se, että jotkut vaativat ihmisiä tottumaan melusaasteeseen, tuntuu samalta, kuin pyytäisi heitä tottumaan ilmansaasteisiin tai myrkkykaasuihin.

Kulunut vuosi on näyttänyt merkkejä siitä, että osa melusaasteen aiheuttamasta tuhosta on pysyvää tai ainakin pitkäkestoista. Voin keskimäärin paljon paremmin, mutta kaikki oireet tulevat hyvin herkästi takaisin. Olen entistä herkempi kaikille ylimääräisille äänille ja niiden vaikutukset tulevat nopeasti fyysisinä oireina.

Vuoden aikana tehdyt vierailut muissa kaupungeissa, sekä taistelu melusaastetta vastaan, on saanut minut vakavasti harkitsemaan poistumista pääkaupunkiseudulta. Helsinki-Vantaan meteliä on lähes mahdotonta päästä karkuun. Lisäksi kaikkialle tunkeutuvat yksityisautoilu lisää kaiken saasteen määrää entisestään. Täältä ei löydy myöskään luontoa, jossa voisi aidosti nauttia luonnon rauhasta. Lentokoneet, autot ja moottoripyörät kuuluvat kaikkialle.

### Divemaster-kurssi
Pääsin alkuvuodesta toteuttamaan pitkäaikaisen haaveeni divemaster-kurssin suorittamisesta. Vaikka kokemus oli raskaampi, mitä osasin odottaa, se oli silti hurjan mukava.

Tein kurssin Indonesiassa, jossa vietin kuusi viikkoa. Iso osa noista viikoista meni omia kurssitehtäviä tehdessä ja apukouluttajana tai -oppaana toimiessa. En siis juurikaan päässyt rentoilemaan ja sukeltamaan puhtaasti hupimielessä.

Kuusi viikkoa Indonesiassa muistutti hyvin konkreettisella tavalla siitä, mikä vaikutus pimeän talven katkaisemisella on omalle hyvinvoinnille. Viikot eivät olleet rentouttavaa lomaa tai seikkailua, mutta pelkkä auringon tarjoama valoterapia paransi oloani kohisten.

Nämä kokemukset vahvistivat ajatustani siitä, että talven pimeyden katkaiseminen on jatkossakin asia, jota minun kannattaa oman hyvinvoinnin nimissä tehdä. Talvi 2024-2025 tuleekin olemaan paljon vaikeampaa, sillä aurinkoterapiaa ei ole tiedossa. Vuoden loppupuoli onkin ollut itselleni aika haastavaa aikaa, mutta sen kanssa on yritettävä nyt vaan pärjäillä.

### Junamatkailu
Auringon perässä matkailussa on se ristiriitaa, että se vaatii usein lentämistä. Yksi vuoden 2024 tavoitteista olikin lentämisen vähentäminen.

Olen kirjoittanut useamman kerran siitä, kuin haen matkailulta seikkailua. Halusin kokeilla, voisiko junamatkailu tarjota sitä. Teimme loppukesästä puolison kanssa elämämme ensimmäisen interrail-matkan. Vietimme kolme viikkoa kiskojen päällä Eurooppaa kierrellen. Siitäkin huolimatta, että olin ison osan ajasta kipeänä, se oli yksi vuoden hauskimmista kokemuksista.

Vaikka en laitesukellusharrastuksesta sekä aurinkoterapian tarpeesta johtuen tule todennäköisesti koskaan luopumaan lentämisestä kokonaan, junamatkailu avasi itselleni kokonaan uusia ovia. Oletin sen olevan hauskaa, mutta se ylitti kaikki odotukseni.

Interrail-kokemuksesta jäi polte tehdä uusia junaseikkailuja. Haluan korvata lentomatkailua junamatkailulla niin paljon, kuin se vain on oman hyvinvoinnin huomioiden mahdollista.

### Suomalainen kirjallisuus

Tänä vuonna päätin lukea pelkästään suomalaista kirjallisuutta. En tiennyt yhtään, kuinka hyvin viihtyisin päätöksen kanssa, mutta näin jälkeenpäin voin todeta, että se oli erittäin hyvä päätös.

Suomalaisten kirjailijoiden joukosta löytyy taitavia tarinankertojia. Vietin ison osan vuoden 366:sta illasta näiden tarinoiden parissa. Ne auttoivat minua viihtymään ja rauhoittumaan.

Olen ollut ahkera (joskin hidas) tietokirjojen lukija, mutta kokemuksen myötä tajusin, että fiktiolla on omaa hyvinvointia parantava vaikutus. Ne vievät minut pois arjesta, ruokkivat mielikuvitusta ja antavat uutta ajateltavaa. Näistä syistä johtuen aion lukea jatkossa enemmän fiktiivistä kirjallisuutta.

### Self-hosting ja tekoäly
Olen vuosien aikana siirtynyt hiljalleen pois kaupallisista palveluista. Olen korvannut niitä itse hostattuilla ja tehdyillä ratkaisuilla. Vuonna 2024 huomasin laittavani isomman vaihteen silmään. Kyllästyin täydellisesti kaupallisten palveluiden toimivuuteen ja niitä pyörittävien roskayrityksen toimintatapoihin.

Vuoteen ei kuulunut kovin montaa muutosta. Merkittävin oli lienee se, että lakkasin loppuvuodesta käyttämästä Spotifyä. Halusin omistaa kuuntelemani musiikin ja pitää huolen siitä, että kuluttamani raha päätyy artisteille, eikä Spotifyn miljonäärijohtajalle tai Joe Roganille.

Koodailin myös joitakin omia web-sovelluksia, jotka julkaisin avoimena lähdekoodina.

Kyllästymistä vahvisti se, että täysin yhdentekevät tekoälysovellukset tuntuivat tunkeutuvan kaikkialle. Sen myötä aloin kyllästyä koko tapaan, jolla it-ala nykyään toimii. En vaan osaa olla enää samalla tavalla ylpeä siitä, että työskentelen it-alalla. Se tuntuu monesti tuottavan yhteiskuntaan ja maailmaan enemmän haittaa kuin hyötyä.

Vuoden aikana tutustuin Indieweb-yhteisöön ja sen toimintatapoihin. Halusin olla osa sitä ja sen seurauksena uusin kotisivuni ja aktivoiduin niiden ylläpitämisessä. Vaikka kirjoittelen verrattain paljon, tänä vuonna tuli kirjoiteltua normaalia enemmän julkisesti. Ajatuksena on jatkaa tällä tiellä.

### Minimalismi
En ole äärimmäisyyksiin menevä minimalisti. Nyt yhtä vuotta vanhempana olen silti entistä vakuuttuneempi siitä, että oma onnellisuuteni ja hyvinvointini ei rakennu tavaran ja materian päälle. Voin paremmin, kun voin elää siistissä ympäristössä, joka ei ole täynnä ärsykkeitä ja ryönää.

Huomasin myös, ettei "shoppailu" tuota minulle enää minkäänlaista mielihyvää. Hankitun tavaran on tuotettava jotain todellista hyvää elämääni, jotta siitä tulee hyvä mieli. Se, että hankin jotain uutta, ei vaan riitä.

Minimalismi ei ole kuitenkaan pelkkää fyysisen tavaran vähyyttä. Vuoden aikana vahvistui ajatus siitä, että vähemmän on enemmän lähes kaikessa. Erityisen näkyvää se on ollut digitaalisen minimalismin puolella.

Vähensin entisestään kännykän ja muiden teknisten vimpaimien käyttöä arjessa ja se on tuottanut lähes yksinomaan pelkkää hyvää. Silloinkin kun käytän sovelluksia tai härveleitä, haluan niiden olevan mahdollisimman yksinkertaisia ja huomaamattomia. Puhelimeni on ollut käytännössä koko vuoden äänettömällä ja vain harvalla sovelluksella on oikeus lähettää ilmoituksia.

Arki on ollut parempaa, kun laitteet eivät jatkuvasti tuputa jotain. Samalla oma keskittymiskyky, sekä kyky olla läsnä, on parantunut entisestään.

### Kasvisruokailu
Vuosi 2024 oli se vuosi, jolloin pystyin sanomaan, että olen kasvissyöjä. Vaikka taustalla oli myös eettiset syyt, suurin motivaationi tuli omasta hyvinvoinnista ja terveydestä. Punaista lihaahan minä en ole syönyt enää vuosiin, mutta tänä vuonna onnistuin luopumaan myös siitä viimeisestä lihasta, eli kanasta.

Syön edelleen kanaa silloin tällöin ja joskus jopa lihaa, mutta en valmista kumpaakaan enää itse omassa arjessa. Olen kasvissyöjä, mutta en ehdoton sen suhteen. Esimerkiksi jouluna tuli syötyä kinkkua, koska äiti oli laittanut sitä tarjolle.

Kuluneen parin vuoden ajan ärtyvän suolen oireyhtymä on antanut minun elää verrattain normaalia elämää, mutta loppuvuodesta 2024 oireet pahenivat merkittävästi. Tällä oli myös suora vaikutus henkiseen hyvinvointiin, joka romahti varsin nopeasti.

Vaihtoehtona on tietenkin myös se, että ärtyvän suolen oireyhtymä paheni, koska aloin talven pimeyden tullen voida huonommin. Minun on vaikea sanoa, mikä on syy ja mikä seuraus.

### Hyvinvointiin keskittyminen
Hyvinvointiin keskittyminen on noussut isoon rooliin lähes huomaamatta. Olen kiinnittänyt paljon huomiota asioihin, jotka saavat oloni paranemaan ja huononemaan. Havaintojen myötä olen lisännyt hyviä asioita ja vähentänyt huonoja.

Tämä ei ole kuitenkaan tullut itsestään. Etenkin digitaalisuuteen liittyvät asiat tuntuvat perstuntumalta hyvältä, mutta eivät pidemmän päälle kuitenkaan ole sitä. Loppuvuodesta vähensin tuntuvasti sosiaalisen median (Fediversen) käyttöä.

Vaikka pidin ihmisten kanssa keskustelusta, kokonaisuutena kokemus oli kuitenkin negatiivinen. Kun vähensin tietoisesti sen käyttöä ja keskityin elämässäni ihan muihin asioihin, voin paljon paremmin.

Panostin tuntuvasti nukkumiseen. En nuku edelleenkään kovin hyvin, mutta juuri siitä syystä halusin antaa itselleni parhaat mahdolliset edellytykset hyviin yöuniin. Pidin läpi vuoden huolen siitä, että menen ajoissa sänkyyn, kirjoittelen päiväkirjaan ja luen kirjaa. Ajatuksia kiihdyttävä touhuaminen, kuten koodailu ja pelaaminen, jäivät lähes kokonaan pois iltojen ohjelmasta.

Vuodesta 2024 tuli kuin huomaamatta vuosi, jolloin aloin ymmärtää oman pienen kuplani merkitystä. Siis sen, että voin keskittyä omaan pieneen arkielämääni, eikä minun tarvitse potea siitä syyllisyyttä. Tiedän, että maailmassa on moni asia pielessä, mutta se ei palvele ketään, jos niiden asioiden miettiminen saa minut voimaan huonosti.

Olen antanut itselleni luvan keskittyä itselle tärkeisiin asioihin tavalla, jotka saavat oloni voimaan paremmin. Enemmän aktiivista keskittymistä, käsitöitä, puuhastelua ja mukavia sisältöjä. Vähemmän uutisia, sosiaalista mediaa ja maailman pahuuden miettimistä.

Vähemmän negatiivisuutta sen kaikissa olomuodoissa.

### Oliko vuosi 2024 hyvä vuosi?
Se ei ollut erityisen hyvä vuosi, mutta se ei ollut myöskään erityisen huono. Se oli ihan kelvollinen vuosi.

Siihen liittyi paljon henkistä kuormaa, mutta samaan aikaan upeita uusia kokemuksia, jotka synnyttivät myös uusia haaveita ja toiveita tuleville vuosille.

Vaikka olenkin ehkä tänä vuonna hieman rikkinäisempi ihminen kuin kolme vuotta sitten, olen myös joillakin mittareilla parempi ihminen.

Näistä lähtökohdista on ihan hyvä jatkaa vuoteen 2025!