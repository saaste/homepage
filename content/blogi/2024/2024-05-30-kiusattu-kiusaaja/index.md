---
title: Kiusattu kiusaaja
description: "Luin eilen Marianna Saartio-Itkosen artikkelin koulukiusaamisesta. Hienosti kirjoitettu teksti sai ajattelemaan omaa lapsuuttani ja kiusaamista yleisesti."
date: 2024-05-30T19:45:00+0300
draft: false
slug: kiusattu-kiusaaja
aiheet:
    - hyvinvointi
resources:
    - name: cover
      src: cover.jpg
      title: "Piirros Bully-pelistä. Kalju päähenkilö Jimmy on vasemmalla. Hänen oikealla puolella kuiskailee pelin pahis Gary."
      params:
        caption: "Rockstar julkaisi vuonna 2006 Bully-pelin, jonka teemana on koulukiusaaminen."
---
Luin eilen [Marianna Saartio-Itkosen](https://suomi.social/@collectiveevil) artikkelin [koulukiusaamisesta](https://teologia.fi/2024/05/onko-koulukiusaaminen-banaalia-valineellista-vai-sadistista-pahuutta/). Hienosti kirjoitettu teksti sai ajattelemaan omaa lapsuuttani ja kiusaamista yleisesti.

<!--more-->

Olen ollut lapsena sekä kiusattu että kiusaaja. Kiusaamisen luokittelu on tietenkin hieman kyseenalaista, mutta ajattelen, olin kummassakin tapauksessa sieltä lievimmästä päästä. Mikä sitten teki ala-asteikäisestä minusta kiusaajan?

{{<cover>}}

### Kiusaaja

Näin jälkeenpäin voin arvailla, että kiusattu poika olisi luultavasti kulkenut tänä päivänä hyvin erilaista tietä kuin silloin 80- ja 90-luvun taitteessa. Lukihäiriöt, puhevaikeudet, oppimisvaikeudet, kyvyttömyys keskittyä, vaikeus toimia toisten lasten kanssa, äkkipikaisuus, pakkoliikkeet ja äännähtelyt olivat vain pieni osa niistä asioista, joiden kanssa hän taisteli.

Oli pieni hetki, jolloin yritin olla pojan kanssa ystävä. Siitä ei vaan yksinkertaisesti tullut mitään. En osannut toimia hänen kanssa, eikä hän osannut toimia minun kanssa. Päädyimme välttelemään toisiamme, mutta se ei ollut pahansuopaista. Enemmän sellainen sanaton sopimus, että kaikkien kanssa ei tarvitse olla hyvä ystävä.

Tilanne muuttui hiljalleen koulun aikana, sillä aloin kokea, että poika alkoi vaikeuttaa omaa koulunkäyntiäni. Myös luokkakaverini yksi toisensa jälkeen alkoivat turhautua siihen, että yksi tyyppi häiritsi oppitunteja niin paljon.

Usein tuntui, että opettajan aika meni yhden lapsen ongelmiin eikä muille jäänyt aikaa. Tuntien aikana kuuluneet äännähtelyt häiritsivät ja ärsyttivät. Opettajat yrittivät luonnollisesti auttaa ongelmien kanssa painivaa lasta, mutta muille ala-asteikäisille tämä näytti paapomiselta. Viimeistään 2. luokan loppupuolella tilanne oli se, ettei kukaan luokaltani jaksanut poikaa.

Jos kiusaaminen oli alkuun lähinnä välttelyä, se muuttui oppituntien myötä ajoittaiseksi nimittelyksi. Itsekin osallistuin siihen kun ärsytyskynnys ylittyi.

Omien muistikuvieni mukaan kiusaaminen tapahtui ryhmässä. Tarkoitan tällä sitä, että yhtä päätekijää ei ollut, eikä koko luokka osallistunut siihen yhtä aikaa. Kaikki vaan tekivät sitä vuorollaan. En muista, että kukaan olisi aktiivisesti hakeutunut kiusaamaan. Ne tilanteet tuntuivat aina syntyvän jonkinlaisesta ärsyyntymisestä tai turhautumisesta. Iso osa kiusaamista oli se, että poika eristettiin kaikista muista.

En tiedä liittyikö se syrjäytymiseen, mutta kiusattu aloitti vanhempiensa ehdotuksesta judon harrastamisen. Tällä ei ehkä ollut toivottua vaikutusta, sillä nyt kiusattu päätyi toistuvasti käsirysyyn muiden kanssa. Tässä kohtaa kiusaaminen oli levinnyt myös meidän luokan ulkopuolelle.

Poika päätyi nahistelemaan nuoremman veljeni kanssa ja tietenkin menin puolustamaan häntä. Sen nujakan seurauksena poika puri minulle kunnon jäljen reiteen ja viesti tappelusta kantautui myös kotiin. Vanhempieni viesti minulle oli selkeä: kiusaaminen loppuu nyt. Tähän minä tietenkin pyrin, mutta en minä edelleenkään halunnut olla pojan kanssa missään tekemisissä. Olin edelleen yhtä ärsyyntynyt, ellen jopa ärsyyntyneempi.

Pojan kiusaaminen alkoi olla koulun laajuinen juttu. Muistan kyllä, että opettajat aina rehtoria myöten koettivat puuttua tilanteeseen, mutta totta puhuen heidän keinot taisivat olla aika vähissä.

Myöhemmin luokalleni tuli veljekset, joista tuli minun parhaimmat ystävät. Vaikka minä tulin heidän kanssaan juttuun, he tykkäsivät hankkiutua vaikeuksiin. Tappelivat paljon keskenään eikä heidän rähinät olleet lapsenomaista painimista, vaan hyvin aikuismaista nyrkillä-naamaan -meininkiä. Väkivalta tuntui vetävän heitä puoleensa.

Eräänä päivänä, kouluajan ulkopuolella, kiusattu tuli vastaan kun olimme liikkeellä veljesten kanssa. Hänellä oli käsissään pulloja. Ajattelin, että kävelisimme ohi, mutta veljekset kävivät suoraan pojan kimppuun. Itse olin sivussa ja koetin äänettömästi elehtiä, että jatkaisimme matkaa. Tilanne eskaloitui kuitenkin hetkessä. Lopulta toinen veljeksistä otti yhden maahan pudonneista lasipulloista ja heitti sen kohti poikaa. Pullo osui käsiin, jossa kaikki muut pullot olivat. Pullot räjähtivät palasiksi, lasinsiruja lensi ympäriinsä, mutta mitään todella vakavaa ei onneksi käynyt.

Muistan ajatelleeni, että tämä ei ollut oikein. Hän ei tehnyt meille mitään. Säikähdin muutenkin sitä, mitä olisi pahimmillaan voinut käydä, jos lasipullo olisi osunut päähän. Siinä kohtaa sanoin veljeksille, että nyt lähdetään. Ja lähdimme myös. Poika jäi itkemään lasinsirpaleiden keskelle ja tunsin tilanteesta syyllisyyttä vielä pitkään. Ehkä juuri siksi muistan tapahtumat niin selkeästi.

Kohtaamisessa oli jotain sellaista, joka muutti minua. Vaikka en koe koskaan olleeni erityisen kova kiusaaja, eikä kiusaamiseni ollut fyysistä, sekin vähäinen taipumus tuntui katoavan tämän tilanteen myötä. Kun luin Mariannan artikkelin, koin nuoren minän kuuluvan ryhmään, joka kiusaa kostaakseen. Minä teen sinun olon ikäväksi, koska sinä teet minun olon ikäväksi. Oikeutettua se ei tietenkään ollut.

Yläasteelle mennessä minun ja kiusatun pojan tiet erosivat. Kuulin kyllä myöhemmin, että hän oli päätynyt kiusatuksi myös yläasteella ja vaihtanut koulua - ja päätynyt myös siellä kiusatuksi.

### Kiusattu

Olen aina ollut varsin hiljainen introvertti. Viihdyin aina parhaiten silloin, kun sain leikkiä yhden kaverin kanssa kerrallaan. Minun oli jotenkin vaikea leikkiä useamman kanssa, vaikka toki minä sitäkin tein.

Ala-asteella yksi kavereistani oli omituinen tapaus. Kaikki meni hyvin niin pitkään kun olin hänen kanssaan kahdestaan. Heti kun joukkoon liittyi joku muu, hän alkoi halventaa ja syrjiä minua. Se oli sellaista jatkuvaa viisastelua ja hän kohteli minua, niin kuin olisin jotenkin yksinkertainen. Leikeissä hän saattoi myös käyttäytyä niin kuin minua ei olisikaan, mutta yhtä lailla hän saattoi alkaa töniä ja kohdella minua muuten huonosti.

Kun näin tapahtui, jostain syystä olin niin kuin en edes tajuaisi, että minua syrjitään. Saatoin keksiä jonkin tekosyyn, jolla pääsin tilanteesta pois. Muistan, kuinka hän useaan kertaa vastasi siihen sanomalla: "Hyvä, ymmärsit vihdoin lähteä." Hulluinta on, että palasin hänen kanssaan leikkimään useita kertoja emmekä koskaan puhuneet asiasta. Puhuin siitä kyllä vanhempieni kanssa, mutta se ei johtanut mihinkään. Minä vain opin, että heti jos mukaan tuli joku kolmas, minun oli aika poistua.

Yläaste toi mukanaan uudet ihmiset. Siellä meno oli ihan toisella tasolla. Koulussamme oli erittäin väkivaltainen kiusaajaporukka, jota johti yksi poika, jota kukaan ei tuntunut saavan kuriin. Ei edes poliisit. Pahin tapaus, jonka muistan, oli se kun hän välitunnilla viilteli puukolla luokkakaverini kättä. Veri valui, mutta äijä varoitteli, että jos kaverini päästää ääntäkään niin koulun jälkeen kiusaaja ja hänen porukka odottaa pihalla rautaketjujen kanssa. Hän myös muistutti, että osaisi käyttää puukkoa muuhunkin kuin viiltelyyn. Jouduin joitakin kertoja tämän sekopään kohteeksi, mutta taisin olla sen verran harmiton ja näkymätön kohde, että useimmiten hän jätti minut rauhaan.

Oletan, ettei perinnettä enää ole, mutta minun aikaan seiskaluokkalaisille oli "uittamisen" perinne. Se oli kai lähtenyt jonkinlaisesta kasteesta, mutta oli nyt kaukana siitä. 8- ja 9-luokkalaiset ottivat välitunnilla kiinni ja hyvänä päivänä veivät lavuaarin tai suihkun alle, huonona päivänä pää kasteltiin vessanpöntössä.

Ylemmillä luokilla oli muutama, jotka ottivat minut silmätikuksi. He eivät tunteneet minua eivätkä olleet minun kanssa muuten tekemisissä. Jotenkin he vain päättivät, että olin hyvä kohde. 7. luokkaan kuului aika monta päivää, jotka vietin märissä vaatteissa. Joinain päivinä tätä tapahtui monta kertaa ja meno oli sen verran väkivaltaista, että suoraan sanottuna pelkäsin sitä. Minua saattoi pidellä viiden tyypin lauma, joten vastustelu oli turhaa. Pakenemaankaan en pystynyt, sillä lukujärjestykset olivat julkisia. He tiesivät, minkä luokkahuoneen ovella minua kannatti odottaa.

Yläasteella myös serkkutyttö alkoi kiusata minua. Se oli sellaista halveksintaa ja ivailua. Hyvin tyttömäistä psykologista sodankäyntiä ja hän tiesi millä sivaltaa. Se tuntui pahalta, sillä olimme leikkineet yhdessä koko lapsuuden. Olin kuitenkin oppinut jollain tavalla suodattamaan noita tilanteita. Usein ne eivät päässeet ihon alle, toisinaan taas pääsivät. Puhuin niistä kyllä vanhempieni kanssa ja he puolestaan serkun vanhempien kanssa, mutta ei sillä juuri vaikutusta ollut. Ehkä vain pahensi asioita, sillä nyt olin myös nyhverö rollikello.

Kaikki loppui kuitenkin yläasteelle. Olen oman sisäänpäin kääntyneen persoonallisuuteni takia saanut pientä ivailua rippikoulussa ja myöhemmin myös jatko-opinnoissa, mutta sanoisin, että koulukiusaaminen loppui yläasteeseen. Kiusaaminen tuli kuitenkin vuosia myöhemmin takaisin työelämässä, mutta hyvin eri muodossa.

Olin toimiston ainut mies. Yrityksen naisista nuorin oli minua joitakin vuosia vanhempi. Päädyin olemaan vanhempien naisten kaksimielisten juttujen, räävittömien ehdottelujen ja lääppimisen kohde. Luonnollisesti en uskaltanut asiasta tehdä numeroa, koska maailma tuntui sellaiselta, että miehenä minut olisi naurettu pihalle. Eikä se totta puhuen tunnu muuttuneen siitä miksikään. Myöhemmin olen asiasta puhunut, ja vastaanotto on ollut lähinnä tasoa "olisit ollut tyytyväinen".

### Epäreiluus on epäreilua

Aikuisiällä minusta on tullut erittäin allerginen epäreiluudelle. En ole varsinainen ihmisten ihminen, mutta en pidä siitä, että ihmisiä kohdellaan epäreilusti.

Usein tuntuu, että epäreiluus on merkittävässä roolissa yhteiskunnassa. Ikään kuin elämä ja pärjääminen olisi kilpajuoksua, missä kaikki keinot ovat sallittuja. Yksi epäreiluuden muoto on itsekkyys ja näen sitä toistuvasti kaikkialla. Aikuisiällä olen nähnyt lukuisia kertoja, kuinka itsekäs ja muita kohtaan häijy toiminta synnyttää uskomattoman paljon valtaa. Se vaikuttaa voimalta, jota vastaan mikä määrä hyvyyttä ei kykene taistelemaan.

On villiä nähdä, kuinka yksi ihminen kykenee kävelemään kymmenien ihmisten yli vain kohtelemalla heitä kuin roskaa. Kiltit ihmiset jäävät seisomaan haavi auki ja toteavat, että näin tässä nyt kävi. Olen törmännyt vuosien aikana myös ihan konkreettiseen kiusaamiseen. Mikä omituisinta, nämä kiusaajat, aikuiset ihmiset, päätyvät olemaan niitä, jotka palkitaan. Kiusaaminen tuntuu olevan väline menestymiseen.

Tästä pääsenkin sujuvasti asiaan, joka minua usein tökkii koulukiusaamiskeskustelussa.

### Miksi lapset osaisivat jos aikuisetkaan eivät osaa?

Kun katson lapsia, en varsinaisesti ihmettele miksi he kiusaavat tai miksi koulukiusaaminen on niin yleistä. Me aikuiset ja yhteiskunta yhdessä annamme esimerkkiä ja kerromme, että sillä tavalla saat mitä haluat. Sillä tavalla pärjäät. Tärkeintä on, ettet hakkaa etkä jätä jälkiä. Kiusaaminen on tehtävä salonkikelpoisesti. Tässä koristelussa me aikuiset vasta hyviä olemmekin!

Tietenkin lasten suuntaan heristämme sormea ja sanomme, että kiusaaminen on ikävää, sitä ei saa tehdä ja soo-soo. Halveksimme sitä keskustelussa, mutta heti seuraavana päivänä puhumme pahaa tuttavistamme selän takana. Olemme valmiita itsekkäisiin tekoihin muiden kustannuksella, jos se tuo meille mitä haluamme. Teemme pahaa ympäristölle, jos se tekee oman elämämme helpommaksi. Lapsille sanotut sanat tuntuvat monesti aika tyhjiltä kun katsoo aikuisia ja ympäröivää maailmaa.

Silti puhumme asiasta niin, että ongelma korjataan vain puuttumalla lasten toimintaan.

Ikävän usein röyhkein ja häijyin saa mitä haluaa, muut sen mitä jää jäljelle. Kun katsoo poliittista keskustelua, se tuntuu keskittyvän usein vastapuolen solvaamiseen eikä omien asioiden ajamiseen. Vielä laajemmassa kuvassa tilanne Venäjän, Ukrainan ja muiden länsimaiden kanssa muistuttaa koulussa näkemääni, tekemääni ja kokemaani koulukiusaamista.

Venäjä on kuin aktiivinen kiusaaja, joka voi tehdä mitä vaan. Se tietää, että kaikki muut ovat liian kilttejä ja peloissaan tullakseen väliin, joten se voi jatkaa pienempien kurittamista niin paljon kuin haluaa. Kiusattu on niin alakynnessä, ettei se oikeastaan pysty tekemään muuta kuin suojamaan itseään kohti tulevilta iskuilta. Jos antaisi samalla mitalla takaisin, samoja keinoja käyttäen, päätyisi olemaan muiden silmissä yhtä paha kuin kiusaaja. On siis parempi vain olla ja suojautua. Kaikki muut ympärillä kannustavat, antavat ehkä tukea kiusatulle, mutta kukaan ei uskalla oikeasti tulla väliin. Pelko siitä, että päätyy itse kiusaajan kohteeksi, on liian suuri. Jokainen on kuitenkin yhtä mieltä siitä, että se mitä kiusaaja tekee, on väärin. Silti tilanne saa jatkua ja kiusaaja määrää säännöt ja tahdin. Muut eivät ehkä halua enää leikkiä kiusaajan kanssa, mutta ei se kiusaajaa haittaa. Hän saa juuri sellaista suosiota, jota haluaa.

Marianna kirjoittaa artikkelissa osuvasti, että kiusaaja näyttäytyy luokassa usein suosittuna, vaikka ei välttämättä pidettynä. Tämä tuntuu näyttäytyvän myös luokkien ulkopuolella.

Kun katsoo historiaa, niin tuntuu, että kiusaamista on ollut aina. Siitä ei vaan puhuta kiusaamisena. Ei tästä ole niin pitkä aika kun orjuus oli ihan laillista puuhaa. Mitä se on, jos ei kiusaamista?

On tietenkin helppo ajatella, että menemme koko ajan parempaan suuntaan ja ehkä näin onkin. Tai sitten olemme vaan löytäneet uusia tapoja tehdä kiusaamisesta salonkikelpoista. Ehkä orjat eivät enää ole avointa kauppatavaraa, mutta kerro se lapsityöläisille, jotka vääntävät meille Bangladeshissa neljän euron t-paitoja. Tai niille kaivostyöntekijöille, jotka louhivat epäinhimillisissä työolossa mineraaleja, jotta me saisimme sähköautoja.

Kiusaamisesta on tullut bisnestä.

Kirjoitan tarkoituksella kärjistäen. Ymmärrän kyllä, että yhteiskunnan epäreiluudet eivät ole sama asia kuin lasten tekemä koulukiusaaminen. Minua ei kuitenkaan yllätä, että tällaisessa maailmassa lapset oppivat kiusaamaan ja jatkavat sitä myös vanhemmiten.

### Voiko kiusaamista lopettaa?

Minun on vaikea uskoa siihen.

Koen itse olevani herkkä, ystävällinen ja ihan diagnoosinkin perusteella pyrin miellyttämään muita liikaa. Myötäelän muiden kivut ja tuskat. Toisten surut saavat minut surulliseksi. Pidän itseäni varsin hyvänä ja reiluna ihmisenä, enkä halua pahaa kärpäsellekään. Välillä poden syyllisyyttä jopa kasvien puolesta. Lapsuuteenikaan ei liity mitään merkittäviä ongelmia.

Silti minä kykenin lapsena olemaan kiusaaja. Kaikki luokkakaverini pystyivät. Iso osa muistakin lapsista, jotka tunsin, kykenivät siihen. Isosta osasta heistä tuli ihan kunnon kansalaisia. Joistakin ihmisiä, jotka pitävät toisista huolta: avustustyöntekijöitä, opettajia, lääkäreitä ja sairaanhoitajia.

Minulla ei ole sille mitään järkevää selitystä. Se tuntuu enemmän sisäänrakennetulta ominaisuudelta. Toivon tietenkin olevani väärässä, mutta usein vaikuttaa, että olemme vain yhden askeleen päästä apinalaumasta, jossa hierarkian ylimmät sanelevat kaiken. Alimmaisena olevat päätyvät olemaan muiden kiusattavana ja syövät sen, mitä jäljelle jää. Jos jää.

Eikö mitään siis voi tehdä? Eikö mitään kannata tehdä?

Tietenkin voi ja tietenkin kannattaa. Siitäkin huolimatta, että ihmisistä löytyy synkkiä piirteitä, suurin osa meistä on kuitenkin ison osan ajasta ihan kelpo väkeä.

On tärkeää, että yritämme ymmärtää näitä ilmiöitä ja puuttua epäkohtiin. Yhdenkään ihmisen elämän ei pitäisi olla vaikeampaa toisen ihmisen takia. Tarvitsemme Mariannan kaltaisia tutkijoita, jotka pureutuvat näiden ilmiöiden syihin ja yksityiskohtiin. Tarvitsemme opettajia, hoitajia, terapeutteja sekä vanhempia jotka auttavat ja opettavat. Tarvitsemme ohikulkijoita, jotka puuttuvat. Tarvitsemme ihmisiä, joilla ei ole yhtä synkkä ja kyyninen kuva ihmisistä kuin minulla.

Ennen kaikkea koen, että tarvitsisimme paremman maailman ja yhteiskunnan. Sellaisen ympäristön, joka ei kannusta itsekkyyteen, röyhkeyteen, kilpailuun ja kiusaamiseen.

Marianna kirjoittaa artikkelissaan, että empatia on taito, jota voi harjoitella ja joka tarttuu. Olen ihan samaa mieltä. Juuri siksi olisikin mahtavaa, että ympäristö olisi sellainen, että se aidosti kannustaisi tähän harjoitteluun eikä se oli vain ylhäältä päin saneltu pyyntö tai käsky.