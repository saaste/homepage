---
title: "Hyvää itsenäisyyspäivää!"
description: "Itsenäisyyspäivä on yksi niistä juhlapäivistä, joita tulee juhlittua tunnetasolla."
date: 2024-12-06T21:45:00+0200
draft: false
slug: hyvaa-itsenaisyyspaivaa
aiheet:
    - arki
resources:
    - name: cover
      src: cover.jpg
      title: "Suomen lippu. Kuva: Sepi V"
---
Itsenäisyyspäivä on yksi niistä juhlapäivistä, joita tulee juhlittua tunnetasolla.

<!--more-->

Lapsena itsenäisyyspäivään kuului usein käynti ukin luona. Kävimme sanomassa kiitokset, johon savolainen ukkini tuijotteli jalkojaan ja totesi vaivautuneesti: "Noh.. eipä tuossa mittään." Ukin kuoltua tietynlainen arkipäivän konkretia itsenäisyyteen ja sen vaatimiin uhrauksiin katosi, eikä niitä tule samalla tavalla ajateltua.

Näin itsenäisyyspäivänä monet noista ajatuksista palaavat kuitenkin mieleen. Ajatukset ovat ristiriitaisia. Olen uskomattoman kiitollinen omien isovanhempieni ikäpolvelle ja suunnattoman iloinen siitä, että olen syntynyt Suomeen ja asun täällä. Samaan aikaan on kuitenkin surullista, kuinka hirvittävä hinta nykyisestä rauhasta saatiin maksaa. Nämä ovat asioita, joita ei pitäisi pitää päivänselvyytenä.

Ukki ei koskaan halunnut kertoa sota-ajoistaan. Enkä minä oikeastaan halunnut kysellä. Hän jatkoi elämäänsä, vaikka ympäri kehoa olevat kranaatin sirpaleet varmasti muistuttivat sota-ajoista joka päivä. Ihailen tällaista henkistä vahvuutta suuresti.

Harvoista tarinoista muistan vaan sen, kun hän palasi lomalta takaisin rintamalle. Hän pystyi ottamaan vain yhden asian mukaansa. Se oli tyyny. Hän piti sitä olkapäätään vasten vetäessään konekivääriä perässään. Elämän pieniä iloja.

Nykyään saa lukea paljon siitä, kuinka Suomi on mennyt huonoon suuntaan ja menee edelleen. Ehkä osa puheesta on ihan perusteltua. Kaikesta huolimatta tulen usein miettineeksi, kuinka hyvin meillä on täällä asiat. Kun on matkustanut siellä sun täällä, minulle on oikeastaan aina tullut tunne, että meillä Suomessa asiat on paljon paremmin. Jopa ne asiat, jotka usein tuntuvat olevan huonosti. Se ei tietenkään ole syy pyrkiä parempaan, mutta se on syy olla myös kiitollinen monesta asiasta.

En seuraa linnan juhlien kättelyä, eikä minua kiinnosta mitä vierailla on päällään. En katsele itsenäisyyspäivän ohjelmatarjontaa. Mutta muistelen hetkiä, joita vietin ukin kanssa. Palautan mieleen kaikki ne kerrat, kun mietin tien päällä, että kyllä meillä Suomessa asiat on lopulta aika hyvin. Jos oikein villiinnyn, saatan palautella mieleeni Finlandia hymnin ja tapailla sitä pianolla. 

Hyvää itsenäisyyspäivää!