---
title: Aika muuttaa valokuvia
description: "Jatkoin ikuisuusprojektiani, valokuvien siivousta. Siinä vanhoja kuvia karsiessa tajusin, kuinka aika on muuttanut monien kuvien merkitystä ja antanut niille ihan uuden arvon."
date: 2024-07-13T18:00:00+0300
draft: false
slug: aika-muuttaa-valokuvia
aiheet:
    - valokuvaus
    - arki
resources:
    - name: cover
      src: cover.jpg
      title: "Panoraamakuva soluhuoneesta. Huoneen ikkunasta paistaa lämmin valo. Huoneessa on sänky ja sängyn vieressä kaiutin, jonka päällä on pöytätuuletin. Lattialla on kaksi kuvaputkimonitoria. Toisella seinällä on tietokonepöytä, jonka päällä on kuvaputkimonitori. Pöydällä on laavalamppu sekä kaikenlaista irtosälää. Pöydän vieressä on CD-teline ja sen päällä pieni kuvaputkitelevisio. Telineen takana on korkea pöytätietokoneen kotelo. Toisella puolella pöytää on stereotaso, jossa on vahvistin, CD-levyjä sekä läjä kaikenlaista sälää."
---
Jatkoin ikuisuusprojektiani, valokuvien siivousta. Siinä vanhoja kuvia karsiessa tajusin, kuinka aika on muuttanut monien kuvien merkitystä ja antanut niille ihan uuden arvon.

<!--more-->

Kun muistelen omia valokuvausretkiä, niitä leimaa tietynlainen tavoitteellisuus. Yritän ottaa hienon kuvan, joka on paitsi teknisesti onnistunut, niin myös sisällöltään kiinnostava. Jälkimmäinen epäonnistuu lähes aina, eikä ensimmäisenkään kohdalla onnistumisprosentti ole mairitteleva. Kuvia on silti kertynyt reilun 20 vuoden aikana kuusinumeroinen määrä.

Siivousprojektissani pyrin hankkiutumaan eroon teknisesti epäonnistuneista sekä sisällöltään yhdentekevistä kuvista. Minulla on tapana ottaa samasta hetkestä useita kuvia, joten valokuva-arkistot ovat täynnä lähes identtisiä valokuvia. Niistäkin haluan eroon. Tällaisia turhia kuva on suurin osa arkistojeni valokuvista. Halusin säästää ainoastaan hyvät kuvat.

Kuvia selatessa huomasin kuitenkin, että halusin säästää kuvia, jotka eivät olleet erityisen kiinnostavia, hienoja tai edes teknisesti onnistuneita. Ne olivat kuvia, jotka olivat tallentaneet erityisen hyvin jonkin ajan hetken: mitä tapahtui, miltä ympäristö näytti tai mitä ihmiset silloin tekivät.

Monet tällaisista kuvista olivat sellaisia, että jos olisin tehnyt siivouksen heti kuvien siirtämisen jälkeen, olisin saattanut poistaa ne liian arkisena ja tylsänä. Hyvä esimerkki on kotini vierestä kulkeva katu tai tietokoneella istuva kaveri, joka istuu selin kameraan päin. Tällaiset paikat ja hetket ovat niin arkisia, ettei niitä välttämättä näe säilyttämisen arvoisena. Niiden arvo on helpompi havaita vasta vuosien jälkeen.

![Panoraamakuva soluhuoneesta. Huoneen ikkunasta paistaa lämmin valo. Huoneessa on sänky ja sängyn vieressä kaiutin, jonka päällä on pöytätuuletin. Lattialla on kaksi kuvaputkimonitoria. Toisella seinällä on tietokonepöytä, jonka päällä on kuvaputkimonitori. Pöydällä on laavalamppu sekä kaikenlaista irtosälää. Pöydän vieressä on CD-teline ja sen päällä pieni kuvaputkitelevisio. Telineen takana on korkea pöytätietokoneen kotelo. Toisella puolella pöytää on stereotaso, jossa on vahvistin, CD-levyjä sekä läjä kaikenlaista sälää.](cover.jpg "Opiskeluaikainen soluhuoneeni heti muuton jälkeen. Kuvaputkimonitoreja, CD-levyjä, laavalamppu sekä ruudulla näkyvä IRC ovat kaikki muistoja menneeltä ajalta. Kuva ei ole häävi, mutta se tuntuu nykyään tärkeältä ja säilyttämisen arvoiselta.")

Minusta oli jännittävä nähdä katu, joka näyttää tänään aivan erilaiselta. Sen varrella näkyi rakennuksia, joita ei enää ole. Siellä oli rakennustyömaita, jotka ovat nykyään asuinrakennuksia. Puut olivat pienempiä eikä kaikkia pensaita ole enää olemassa. Kun katselin kuvaa tietokoneen ääressä istuvasta kaverista, huomioni ei kiinnittynyt kaveriin, vaan monitoriin. Se on kuvaputkimonitori, jonka vasemmassa yläkulmassa on liimattu pala [Assembly](https://assembly.org)-tapahtuman rannekkeesta. Ruudulla näkyy [Windows XP](https://en.wikipedia.org/wiki/Windows_XP) -käyttöjärjestelmä, jossa pyörii [Winamp](https://en.wikipedia.org/wiki/Winamp) alkuperäisessä loistossaan. Winamp soittaa [Apollo 440](https://en.wikipedia.org/wiki/Apollo_440):ia.

Tällaisia kuvia tuli vastaan vaikka kuinka paljon. Niihin oli tallentunut pieni hetki aikaa, joka ei koskaan tule takaisin. Niistä tuli kiinnostavia vasta, kun aika oli kulunut ja niitä pystyi katsomaan vuosien päässä tulevaisuudessa.

Havainnon myötä aloin miettiä nykyisiä valokuvia sekä valokuvaamista ylipäätään. Haluaisin kuvata enemmän juuri sellaisia kuvia, joita olisi kiinnostava katsoa 20 tai 40 vuoden kuluttua. Pitäisi kuvata enemmän tavallista arkea. Hienoilla kuvilla on tietenkin paikkansa, mutta luulen, että tulevaisuuden minä arvostaisi enemmän niitä pysäytettyjä hetkiä, jotka palauttavat haalistuneiden muistojen väriloiston.

Onneksi meillä on nykyään kameralla varustetut puhelimet, joilla tämä on helppo toteuttaa. Pitäisi vaan muistaa kaivaa se tarpeeksi usein esiin. Erityisesti silloin, kun tilanteessa ei tunnu olevan mitään kuvaamisen arvoista.