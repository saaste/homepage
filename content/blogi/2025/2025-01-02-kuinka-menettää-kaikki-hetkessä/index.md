---
title: "Kuinka menettää kaikki hetkessä"
description: "Tein vuoden 2024 viimeisen päivityksen talousseurantaan. Mieleen tuli taas ne hetket, kun menetin työni, asuntoni ja rahani."
date: 2025-01-02T08:15:00+0200
lastmod: 2025-01-02T08:15:00+0200
draft: false
slug: kuinka-menettaa-kaikki-hetkessa
aiheet:
    - arki
    - hyvinvointi
resources:
    - name: cover
      src: cover.jpg
      title: "Linja-autopysäkin penkillä oleva hylätty, tyhjä lompakko."
      params:
        caption: "Kuva: Quite Peculiar (CC)"
---
Tein vuoden 2024 viimeisen päivityksen talousseurantaan. Mieleen tuli taas ne hetket, kun menetin työni, asuntoni ja rahani.

<!--more-->

Vaikka nykyään talousseuranta luo turvallisuuden tunnetta, joskus se oli ainut tapa selvitä elämästä. Se muistuttaa siitä, kuinka helposti menetin työni, rahani ja asuntoni.

{{<cover>}}



### Elämäni ensimmäinen työ

Olin kotiutunut armeijasta ja mennyt elämäni ensimmäisiin oikeisiin töihin. Se oli kotisivuja ja web-hosting -palveluita tarjoava yritys, jossa toimin kokemattomana ohjelmoijana.

Tässä kohtaa elämää minulla ei ollut lainkaan säästöjä. Mistäpä niitä olisi ehtinyt kertyä, sillä olin vasta valmistunut koulusta, eikä armeijan päivärahasta voinut juuri säästää. Perheeni on ollut aina köyhyysrajan tietämillä, joten en ole perinyt säästöjä sitäkään kautta.

Totta puhuen en olisi kerryttänyt säästöjä, vaikka minulla olisi ollut siihen rahaa. Olin tässä suhteessa täysi idiootti. Olen ollut kyllä säästäväinen luonne, mutta se tarkoitti enemmän sitä, etten ostellut asioita täysin hetken mielijohteesta. Osasin säästää tuleviin hankintoihin, mutta ajatus pahan päivän varalle säästämisestä oli minulla täysin vieras.

Oli jännittävää, kun oma taloudellinen tilanne muuttui ensimmäisen palkan myötä yhdessä yössä. Eihän sitä ilman työkokemusta paljoa tienannut, mutta se oli tuntuva muutos opintojen aikana saatuihin tukiin. Muutin samaan aikaan uuteen vuokra-asuntoon Helsingin Huopalahteen.

### Valehtelu ja hakkerointi

En ehtinyt olla kovin pitkään töissä, kun tajusin, että yrityksessä ei ollut kaikki kunnossa. Palkanmaksussa oli toistuvia ongelmia. Sen tekniset järjestelmät olivat välinpitämättömästi rakennettu ja asiakkaille myytiin olemattomia tuotteita. Kysymys oli pienestä firmasta, jossa ei ollut erillistä asiakaspalvelua. Kaikki joutuivat vastailemaan asiakkaiden puheluihin. Toimitusjohtajan käsky oli, ettei asiakkaille saanut koskaan kertoa huonoa asioita.

Käytännössä meitä pyydettiin valehtelemaan. Selkärangattomana keltanokkana en osannut tehdä muuta kuin seurata käskyjä. Ajattelin, että jos kerromme puolitotuuksia hetken aikaa, voisimme korjata asiat parempaan kuntoon ja sitten ei tarvitsisi valehdella. Näin ei tietenkään tapahtunut.

Asiat pahenivat nopeasti, kun yritykseen tehtiin tietomurto. Kaikki yritysten palvelimet päätyivät hakkerin käsiin, eikä talon sisältä löytynyt asian selvittämiseen tietotaitoa. Palvelimet, joilla kaikkien asiakkaiden kotisivut olivat, olivat meidän saavuttamattomissa. Emme päässeet omille palvelimille, emmekä voineet tehdä mitään uutta tai päivittää kotisivuja.

Toimitusjohtaja käski jatkaa valehtelua ja vastata, että kaikki on hoidossa ja ongelma korjaantuu pian. Todellisuudessa kenelläkään meistä ei ollut hajuakaan mitä tehdä. Ei myöskään toimitusjohtajalla. Kun asialle ei tehty mitään päiväkausiin, pyysin hakkerikaverini apuun. Hän onnistui murtautumaan palvelimille ja sai ne takaisin meidän hallintaan. Hän myös varmisti, etteivät alkuperäiset murtautujat pääse enää takaisin.

Olin iloinen ja jossain määrin ylpeä siitä, että olin pyytänyt kaverini avuksi. Tuntui, että olin saanut ratkaistua ongelman. Toimitusjohtaja oli raivoissaan. Sain aivan hirveät huudot siitä, että olin kutsunut paikalle jonkun talon ulkopuolisen henkilön. Hänen suurin pelkonsa tuntui olevan se, että todellisuus olisi vuotanut asiakkaille.

### Irtisanoutuminen

Meno palasi entiselleen. Toimitusjohtaja huijasi asiakkaita ihan suoraan ja myyjät myivät asioita, joita meillä ei ollut ja joiden tekemiseen meillä ei ollut tietotaitoa. Me jatkoimme valehtelua.

Kaikki rivityöntekijät alkoivat kyllästyä koko touhuun. Olimme sanoneet tilanteen järjettömyydestä toimitusjohtajalle, mutta hän käski vaan pitää suut kiinni. Eräänä päivänä juteltuamme päätimme porukalla, että seuraavassa yhteisessä palaverissa tekisimme asialle lopun.

Suunnitelmana oli tehdä joukkoirtisanoutuminen. Olimme sopineet päivämäärät ja kaikki tiesivät, mitä piti tehdä. Sovimme myös, mitä aiomme toimitusjohtajalle sanoa, jotta jokainen puhuisi samalla suulla. Minulle tämä oli tietysti erikoista ja jännittävää aikaa. Olin elämäni ensimmäisessä työpaikassa, ja nyt olen irtisanoutumassa sieltä periaatteellisista syistä. Tietenkin toivoin, että toimitusjohtaja ottaisi onkeensa, eikä meidän tarvitsisi irtisanoutua.

Kun palaveri alkoi, toimitusjohtaja aloitti sen puhumalla suoraan minulle: "Kuulin juttua, että sinulla olisi minulle jotain kerrottavaa." Olin hämmentynyt, sillä minun ei pitänyt olla se, joka nostaa asian puheeksi. Olin lisäksi firman tuorein ja nuorin työntekijä. Tiesin kuitenkin, mitä minun piti sanoa.

Tämän jälkeen toimitusjohtaja kysyi, että onko muita vapaaehtoisia. Kukaan ei vastannut. Kaikki olivat, niin kuin aikaisempia keskusteluja ei olisi koskaan käyty. Tilanne oli kuin huonon elokuvan käsikirjoituksesta.

Minä en kuitenkaan halunnut enää valehdella ja huijata asiakkaita. En jaksanut kuunnella enää toimitusjohtajaa, joka oli ihmisenä täysi mulkku. Toimitusjohtaja huusi ja naureskeli kuin huonosti näytellyn elokuvan pahis ja totesi suoraan, että tervemenoa, ja että palkkaa on turha odottaa. Hän käski kerätä tavarani, painua helvettiin ja pysyä poissa. Työsopimukseni oli päättynyt sillä sekunnilla.

Muut työntekijät tuijottelivat kenkiään. Katselin heitä hetken ja osasin esittää vain yhden kysymyksen: "Mitä helvettiä?!" En saanut vastausta.

Kokemattomana idioottina minulla ei ollut minkäänlaista ymmärrystä työntekijän suojasta tai siitä, ettei ihmisiä saisi näin kohdella. Olin kuitenkin ylpeä siitä, että olin pitänyt kiinni periaatteistani. Tämä ylpeys muuttui nopeasti peloksi, kun katsoin tilin saldoa.

### Putoaminen yhteiskunnan turvaverkon läpi

Minulla oli edellisen kuun vuokrat maksamatta, koska en ollut saanut palkkaa. Sitä palkkaa ei koskaan tulisi. Eikä seuraavaakaan. Tajusin myös, etten selviäisi laskuistani. Pian minulla ei olisi rahaa ruokaankaan. Koetin tyynnytellä itseäni sillä, että tätä vartenhan meillä on Kela ja työvoimatoimisto. Kyllä he auttavat.

Varasin ajan työvoimatoimistoon ja kerroin tilanteeni. Tapaaminen jäi lyhyeksi, sillä he sanoivat suoraan, etten kuulu heidän avun piiriin. Syynä oli se, että olin itse irtisanoutunut. Siitä napsahtaa aina karenssi. Koetin kyllä selittää syitä irtisanoutumiseen, mutta heitä ei kiinnostanut. He käskivät kääntymään Kelan puoleen.

Varasin ajan Kelaan. Myös se tapaaminen jäi lyhyeksi. Heidän mukaansa olin työtön työnhakija ja minun pitäisi kääntyä työvoimatoimiston puoleen. Selitin, että kävin siellä jo ja he eivät suostu auttamaan, koska irtisanoin itseni. Kerroin syyt irtisanoutumiselle, mutta se ei vaikuttanut päätökseen.

Sitten muistin, että onhan meillä vielä sosiaalitoimisto. Varasin ajan myös sinne. En silloin tiennyt, kuinka "sossun luukku" toimii, mutta yritin silti. Siitä tuli kolmas lyhyt tapaaminen. Koska olin ollut juuri töissä, en todellakaan kuuluisi heidän avun piiriin. Kolmesta tapaamisesta tämä oli karuin, sillä he lähestulkoon nauroivat minut pihalle.

Jos olin tähän asti onnistunut olemaan tyyni, nyt olin kauhuissani. Tajusin, etten selviäisi vuokrista enkä saisi mistään järjestelmästä rahaa. Edessä olisi maksuhäiriömerkintä, menettäisin asuntoni eikä minulla olisi pian rahaa edes ruokaan.

Ajatteleminen sen pakokauhun keskellä oli vaikeaa, mutta päättelin, että kaikista tärkeintä olisi välttää maksuhäiriömerkintä. Niinpä soitin vuokranantajalle ja selitin tilanteen. Hän ymmärsi tilanteeni, mutta ei niin paljoa, että olisi suostunut jatkamaan vuokrasopimusta. Enkä syytä häntä siitä, sillä eihän minulta mitään vuokraa olisi saanut.

Onni onnettomuudessa oli se, että vuokra-asunnosta oli pitänyt maksaa takuuvuokra. Sovimme vuokranantajan kanssa, että hän pitää takuuvuokran ja minun pitäisi poistua asunnosta kuun lopussa. Jälleen kerran, en tiennyt paremmasta. En tiennyt, että minullakin olisi varmasti ollut jotain oikeuksia, jos olisin ymmärtänyt taistella. Niinpä menetin työni lisäksi myös asuntoni nopeutetulla aikataululla.

En ollut kuitenkaan selvillä vesillä, sillä minulla oli edelleen laskuja, joiden maksamiseen minulla ei ollut rahaa. Maksuhäiriömerkinnän uhka oli edelleen läsnä.

### Työnä selviäminen

Tässä kohtaa joku naksahti päässäni ja menin kai jonkinlaiseen selviämistilaan. Tajusin, että minun olisi ryhdyttävä taistelemaan. Se oli nyt minun työtäni. Koska työvoimatoimisto ja Kela eivät suostuneet edes tapaamisiin ja käskivät vaan täytellä lomakkeita, totesin sosiaalitoimiston olevan paras mahdollisuuteni.

Niinpä aloin varata sinne tapaamisaikoja. Kun minut ajettiin pois tyhjin käsin, varasin uuden ajan eri henkilölle. Lopulta edessäni oli nainen, joka päätti ajatella omilla aivoillaan. Hän ymmärsi tilanteeni ja lohdutti minua toteamalla, että koetetaan saada asiat järjestymään.

Saimmeko asiat järjestykseen? Kyllä. Hänen päätöksellään sosiaalitoimisto suostui maksamaan erääntyneet laskut. Luonnollisesti olin tässä kohtaa perunut kaikki mahdolliset tilaukset, ettei uusia laskuja enää tulisi. Onnistuin välttämättään maksuhäiriömerkinnät.

Säännöllistä tuloa en sieltä kuitenkaan saanut. Sain maksamattomien palkkojen verran rahaa, mutta sen edellytyksenä oli, että minun olisi haettava maksamattomia palkkoja palkkaturvasta. Kun he sitten joskus maksaisivat ne takaisin, rahat menisivät sosiaalitoimistolle. Se oli siis käytännössä koroton laina.

Tällä kertakorvauksella onnistuin selviämään tilanteesta, muuttamaan pois pääkaupunkiseudulta ja kitkuttamaan työvoimatoimiston karenssin yli. Se oli kuitenkin hetki elämässäni, kun tililläni ei ollut lainkaan rahaa eikä minulla ollut omaa kotia. Tilanteesta palautuminen kesti kuukausia.

Reilu vuosi tapahtuneesta sain kirjeen palkkaturvasta. Kirjeessä kerrottiin, että he olivat maksaneet maksamattomat palkat. Ne rahat olivat menneet sovitusti sosiaalitoimistolle.

### Vältin kadulla asumisen

Asuinko missään kohtaa tätä tapahtumasarjaa kadulla? En. Olin siitä hyväosaisessa asemassa, että minulla oli yhteys vanhempiini. Minulla ei tullut missään kohtaa mieleenkään pyytää heiltä rahaa, sillä tiesin, ettei heillä olisi ylimääräistä. Se oli myös arvojani vastaan. Muutin kuitenkin asiat järjestettyäni heidän luokseen siksi aikaa, kunnes sain oman asunnon. En tainnut koskaan kertoa heille koko totuutta tapahtuneesta. En vaan halunnut aiheuttaa heille ylimääräistä huolta ja murhetta.

Joitakin vuosia myöhemmin päädyin kuitenkin aivan eri syistä tilanteeseen, jossa minulla ei ollut kotia. Tälläkin kertaa olin siinä mielessä hyväosainen, että minulla oli kavereita. Asuin heidän nurkissaan sen aikaa, että sain taas asiani kuntoon. Se on kokonaan oma tarinansa, jota en halua nyt miettiä.

Tapahtuvat toimivat edelleen muistutuksena siitä, kuinka nopeasti asiat voivat mennä ihan päin helvettiä. Nuo hetket, kun oma arjessa pärjääminen on vaakalaudalla, on jättänyt minuun pysyvän jäljen. Niiden myötä aloin suhtautua rahaan ja omaan talouteen aivan eri tavalla.

Yksi elämäni isoista prioriteeteista on ollut varmistaa, etten joutuisi samaan tilanteeseen ikinä uudelleen. Se on ohjannut käytännössä kaikkea omaan talouteeni liittyvää toimintaa. Nykyään koen, ettei minun tarvitse enää pelätä samanlaista äkillistä elämän romahtamista. En kuitenkaan koskaan unohda noita aikoja, enkä osaa koskaan ajatella, että olisi täysin turvassa myös tulevaisuudessa.

Jälkiviisaana on helppo sanoa, että suurin virheeni oli se, etten ymmärtänyt säästää. Säästäminen ei olisi luultavasti estänyt tapahtumia, sillä minulla ei yksinkertaisesti ollut aikaa siihen. Se olisi kuitenkin saattanut antaa minulle enemmän peliaikaa ja helpottanut asioiden hoitamista.
