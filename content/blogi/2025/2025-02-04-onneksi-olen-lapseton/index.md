---
title: "Onneksi olen lapseton"
description: "Minulla ei ole lapsia. Elämässäni ei ole ollut sellaista hetkeä, että olisin edes harkinnut lasten hankkimista. Mutta miksi?"
date: 2025-02-04T06:15:00+0200
lastmod: 2025-02-04T06:15:00+0200
draft: false
slug: onneksi-olen-lapseton
aiheet:
    - hyvinvointi
resources:
    - name: cover
      src: cover.jpg
      title: "Itkevä lapsi"
      params:
        caption: "Kuva: Jay Hsu (CC)"
---
Minulla ei ole lapsia. Elämässäni ei ole ollut sellaista hetkeä, että olisin edes harkinnut lasten hankkimista. Mutta miksi?

<!--more-->

{{<cover>}}

### Puuttuva lisääntymisvietti

Kun mietin omia nuoruusvuosia, monet samanikäiset pitivät lapsista. He osasivat jo silloin nähdä tulevaisuuden, jossa heillä on lapsia. Itselläni tällaista tunnetta tai ajatusta ei ole ollut koskaan. Ajatus omasta lapsesta on aina tuntunut todella vieraalta. Syytä tähän en oikeastaan tiedä, joten voin vaan arvailla.

Yksi syy voi olla se, että en ole oikein koskaan ymmärtänyt lapsia tai välittänyt niistä. Lapset eivät aiheuta minussa oikein minkäänlaista tunnereaktiota - toisin kuin vaikkapa koiranpennut. Veljeni on usein naureskellut puhelua, jossa hän kertoi tulevasta lapsestaan:

- Veli: Meille on tulossa lapsi
- Minä: Ai. No miten se silleen?
- Veli: No, miten se nyt yleensä?
- Minä: Vahingossa?

Kaikessa tahdittomuudessaan keskustelu kiteyttää sen, etten vaan oikein ymmärrä lapsia tai niiden hankintaa.

Tästä huolimatta minun on vaikea lokeroida itseäni vapaaehtoisesti lapsettomaksi. Se ei tunnu vapaaehtoisuudelta, jos minulta puuttuu luontainen vietti hankkia jälkikasvua. Siihen ei liity minkäänlaista ajattelua tai suunnitelmallisuutta. Päinvastoin, kysymys on ajattelun ja suunnitelmien puutteesta.

Puolisoni seuraa Facebookissa vapaaehtoisesti lapsettomien ryhmää. Kun kuulen siellä olevista keskusteluista, en tunne heidän kanssaan oikein minkäänlaista yhteenkuuluvuuden tunnetta. Monet heistä tuntuvat suorastaan vihaavan lapsia. Minä en vihaa lapsia.

### Olisin huono vanhempi

Vanhemmalla iällä olen usein miettinyt, että olisin luultavasti hirvittävän huono vanhempi. Syynä on se, että olen niin introvertti ja aistiherkkä. Minulla on välillä vaikeuksia jaksaa itseäni, joten ajatus siitä, että minun pitäisi hoitaa 24/7 toista ihmistä, tuntuu ihan mahdottomalta.

Viikonloppuna pelasimme taas lautapelejä kavereiden kanssa. Mukana oli viisi- ja kolmevuotias lapsi. Molemmat lapset olivat todella kilttejä, eikä viikonloppuun mahtunut yhtään kiukkukohtausta. Kaikesta huolimatta olin aivan poikki kaikesta siitä, mitä lapset aiheuttivat.

"Isi, isi, isi, isi..." oli jatkuvaa. Lapset roikkuivat usein vanhempiensa hihassa, halusivat syliin ja vaativat apua sekä huomiota muilla tavoilla. Tämän päälle oli leikeistä ja television lastenohjelmista lähtevä meteli. Se oli itselleni todella repivää.

Jos olin loppu parin päivän jälkeen, voin vaan kuvitella, kuinka rikki olisin, jos meininki olisi tuota joka päivä usean vuoden ajan. Tuttavapiirissäni on useampi vanhempi, joka on päätynyt terapiaan, koska arki uuden lapsen kanssa on käynyt niin raskaaksi. Nämä ovat ihmisiä, jotka eivät ole yhtä herkkiä kuin minä ja aidosti halusivat lapsen.

Täytyy kiittää nuorempaa minää, joka kuunteli itseään ja ymmärsi pysyä kaukana perheen perustamisesta. Minulla ei yksinkertaisesti olisi kapasiteettia tarjota lapselle hyvää kotia ja elämää. Tämä planeetta ei tarvitse yhtään enempää sellaisia lapsia.

### Joskus lapset ärsyttävät

Saan välillä lukea siitä, kuinka erityisesti vanhemmat näkevät lapsivihaa kaikkialla. Ajatus tuntuu olevan se, että jos aikuiset ihmiset ärsyyntyvät lapsista tai niiden aiheuttamasta metelistä, se on automaattisesti lapsivihaa. Itselleni tällainen mustavalkoinen ajattelu näyttää [ableismilta](https://fi.wikipedia.org/wiki/Vammaisten_syrjint%C3%A4#Ableismi).

Kun bussiin saapuu rääkyvä lapsi, kysymys ei ainakaan omalla kohdallani ole siitä, että vihaisin lapsia. Kysymys on siitä, että sen lapsen huuto saa minut voimaan pahoin. Erityisesti itkeminen on ääni, joka aiheuttaa pahimmillaan kipua. Minä en mahda sille yhtään mitään.

Luonnollisesti en ole kieltämässä sitä, että lapset eivät saisi matkustaa busseissa. Samaan aikaan en myöskään syytä ihmisiä siitä, että he ärsyyntyvät joistakin asioista, joita lapset aiheuttavat. Ymmärrän erinomaisesti ihmisiä, jotka kaipaavat elämäänsä paikkoja, jossa sensoreitaan ei tarvitse rääkätä lasten aiheuttamalla melulla. Ymmärrän myös sen, miksi jotkut ihmiset turhautuvat siihen, että osa vanhemmista ei edes yritä tehdä lasten meluamiselle mitään.

Kukaan ei loppujen lopuksi pidä siitä, että yritys rentoutumiseen tai arkinen asioiden hoitaminen johtaakin kuormittumiseen ja huonovointisuuteen. Siksi ajatus esimerkiksi lapsivapaista lennoista ja hotelleista näyttäytyvät itselleni esteettömyytenä ja tasa-arvoisuutena. Kun 99,9 % hotelleista ovat sallittuja ihan kaikille, sen ei pitäisi olla keneltäkään pois, että joukossa on lapsivapaita hotelleja. Se mahdollistaa rentoutumisen myös heille, joiden sensorit hakkaavat rajoittimeen muita herkemmin.

Omassa tuttavapiirissä on onneksi myös useita vanhempia, jotka pitävät lapsivapaita paikkoja hyvänä asiana. Kun heille itselle tarjoutuu mahdollisuus omaan aikaan ja rauhoittumiseen, he eivät mielellään käytä sitä siihen, että katselevat ja kuuntelevat muiden lapsia.

### Joskus lapset viihdyttävät

Mitä vanhemmaksi olen tullut, sitä enemmän kaveripiirissäni on ollut lapsia. Olen myös joskus tapaillut naisia, joilla on ollut omia lapsia.

Joskus lapset osaavat olla varsin viihdyttäviä tapauksia. Heidän mielikuvituksensa ja lahjomattoman suora tapa puhua on jotain, mitä välillä kadehdin. He osaavat olla iloisia ja kiitollisia hyvin pienistä asioista.

Yksi toistuva omituisuus on ollut se, että vaikka minä en erityisemmin välitä lapsista, enkä oikein osaa toimia heidän kanssaan, lapset tuntuvat pitävät minusta.

Ihmettelin tätä vuosia sitten ääneen naiselle, jolla oli kolme omaa lasta. Hän sanoi, että se johtuisi kahdesta asiasta: minun verrattain rauhallisesta luonteesta ja siitä, että en kohtele lapsia lapsina. En osaa lässyttää, enkä puhu lapsille kuin idiooteille. Puhun heille käytännössä niin kuin aikuisille. Hän sanoi, että lapset tunnistavat tämän ja pitävät siitä.

Sama on toistunut monesti. En ole välttämättä se ensimmäinen ihminen, jonka luokse lapset tulevat, mutta usein saan jopa ujoista lapsista kaverin. Tämä on tietenkin itselleni hieman kaksiteräinen miekka. Vaikka onkin ihan herttaista, että lapset näkevät minut positiivisessa valossa, se tietää herkästi myös sitä, että heistä tulee entistä kuormittavampia.

### En haluaisi "omia" lapsia

Läpi elämäni minulle on sanottu, että kyllä se lisääntymisvietti vielä jossain kohtaa puhkeaa, ja sitten se on menoa.

Silloin kun uskoin tuohon, tulin miettineeksi sitä, kuinka vastaisin tähän viettiin. Haluaisinko oikeasti omia jälkeläisiä, joilla olisi biologinen yhteys minuun? Vastaus oli toistuvasti kielteinen. Biologisella siteellä ei tuntunut olevan minun päässä minkäänlaista merkitystä.

Ajattelin aina, että maailmassa on jo ihan tarpeeksi lapsia, joilla ei ole hyvää kotia tai vanhempia. Mikäli jostain mielen oikusta haluaisin lapsen, luultavasti adoptoisin sellaisen. Se olisi lähempänä omaa arvomaailmaa, kuin biologisen jälkeläisen hankkiminen.

Tätä päivää ei kuitenkaan koskaan tullut. Nykyään tiedän, ettei sitä koskaan tulekaan.
