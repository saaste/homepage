---
title: "Misofonia ja misokinesia"
description: "Opin eilen, että itselleni tutuille ilmiöille on olemassa nimet."
date: 2025-01-22T06:45:00+0200
lastmod: 2025-01-22T06:45:00+0200
draft: false
slug: misofonia-ja-misokinesia
aiheet:
    - hyvinvointi
resources:
    - name: cover
      src: cover.jpg
      title: "Nuori punahiuksinen tyttö nyhtää hiussuortuvaa ja pyörittelee sitä kierteelle"
      params:
        caption: "Kuva: Katheirne Hitt"
---
Minua on häirinnyt yläkerran naapurin aiheuttamat toistuvat kolinat. Kun selvisi, että kyseessä on luultavasti leikkivä koira, puolisoni kysyi: "Vähentääkö se häiritsevyyttä, että tiedät, mistä se johtuu?" Kielteinen vastaukseni sai miettimään, että miksi näin on.

<!--more-->

{{<cover>}}

### Ei pelkkää ärsytystä

Asiaan perehtyessäni tutustuin kahteen ilmiöön: [misofoniaan](https://fi.wikipedia.org/wiki/Misofonia) ja [misokinesiaan](https://fi.wikipedia.org/wiki/Misokinesia). Misofonia on neurologinen tila, jossa näennäisesti arkipäiväiset äänet saavat ihmisen taistele tai pakene -tilaan. Misokinesiassa sama syntyy muiden ihmisten tekemistä toistuvista tai nykivistä liikkeistä.

Misofonia tuli minulle tutuksi jo vuosia sitten tehdystä [DNA-testistä]({{< ref "/blogi/2024/2024-12-04-kadun-dna-testien-tekemista/" >}}). Sen perusteella kannan geeniä, joka altistaa misofonialle. Kun tutkin näitä kahta ilmiötä tarkemmin, aloin olla aika vakuuttunut siitä, että minulla on molemmat.

Kysymys ei ole jonkinlaisesta mieltymyksiin tai ajatteluun perustuvasta reaktiosta, vaan jostain paljon alkukantaisemmasta. Lukemani perusteella monet tuntuvat reagoivan muiden ääniin tai liikkeisiin raivolla ja vihalla.

Itselläni kysymys on enemmän häiritsevyydestä ja kuormittumisesta. Reaktioita on lähes mahdotonta välttää tai hiljentää järkeilemällä, koska sillä on hyvin vähän tekemistä oman ajattelun kannalta.

Tämä oivallus selitti osaltaan vastausta, jonka annoin puolisoni kysymykseen. Yläkerrasta kantautuvat ääni ei muutu vähemmän häiritseväksi, koska häiritsevyys ei synny minun ajattelusta. Keho kokee äänen yhtä häiritsevänä riippumatta siitä, kuka tai mikä sen aiheuttaa. Kysymys ei ole ärsyyntymisestä samaan tapaan, kuin miksi voipuoli alaspäin lattialle pudonnut leipä ärsyttää.

Minulla on ollut olo, että nämä ilmiöt ovat vahvistuneet iän myötä. Uusia ne eivät silti ole. Aloin kaivella varhaisimpia muistoja ja palasin ala-asteen oppitunneille.

Luokallani oli poika, jolla oli sen ajan trendikäs jakaus ja hiuksien latvat ylsivät silmien tasolle. Tästä seurasi jatkuvaa pään puistatusta, jolla hän yritti siirtää näkökenttään tulevia hiuksia pois tieltä. Muistan, etten koskaan pystynyt keskittymään hänen esityksiinsä tai siihen mitä hän sanoin.

Muistan myös, että olen aina vihannut purkan mässyttämistä. Siinä on jotain äärimmäisen vastenmielistä, kun joku mässyttää purkkaa tai mitä tahansa ruokaa suu auki. Sama pätee myös juoman ryystämiseen.

### Häiritsevät toistuvat tavat

Misofonian ja misokinesian lisäksi tuntuu, että on olemassa kolmaskin ilmiö, jolle en kylläkään löytänyt nimeä. Siinä ihmisten toistuvat tavat ja rutiinit muuttuvat häiritseviksi.

Omalla kohdalla tämä on näkynyt esimerkiksi ihmisissä, jotka ovat toistuvasti myöhässä. Kysymys ei ole siitä, että minä joutuisin odottamaan heitä. Riittää, että he tuottavat itse itselleen kiireen. Toinen esimerkki on puolisoni tapa pohtia ääneen, että mitä hän laittaisi tänään päälle.

Hän saattaa kysyä minulta toistuvasti, että "tarkenenko minä, jos puen...". Vaikka järjellä pystyn tietenkin sanomaan, ettei sen pitäisi häiritä, se on silti uskomattoman kuormittavaa ja pitkäkestoisesti siitä tulee raivostuttavaa. Tekisi mieli joka kerta tölväistä, että "Minä en tiedä tarkenetko sinä. Sinä tiedät tarkenetko sinä."

En ole tämän asian kanssa yksin. Luin muun muassa siitä, kuinka ihmiset kokivat kuormittavaksi sen, kun puoliso kysyy toistuvasti "Mitä tänään syötäisiin?" tai "Mitä haluat tehdä tänään?". Ajatuksen tasolla täysin harmiton ja luultavasti hyväntahtoinen kysymys voi muuttua aivan sietämättömäksi.

Olisi helppo todeta, että tämä on vain yksi elämääni vaikeuttava piirre. Minusta kuitenkin tuntuu, että tämä on kytköksissä toiseen, paljon positiivisempaan piirteeseen.

### Herkkyys toisten murheelle

Olen aina ollut hyvä aistimaan läheisten ihmisten huonovointisuuden. Toki myös sen, jos heidän elämässään on sattunut jotain todella positiivista. Tämä "supervoima" tuntuu kuitenkin aktivoituvan erityisesti negatiivisten tunteiden kanssa.

Useampi ihminen on kysynyt minulta, kuinka voin tietää, että heidän elämässään on sattunut jotain, vaikka he tekevät kaikkensa piilottaakseen tapahtumien aiheuttamat tunteet. Joissain tapauksissa he eivät edes itse ole tiedostaneet, että heitä vaivaa jokin. Se tuntuu minusta hämmentävältä.

Luulen, että tällä voi olla jotain tekemistä sen kanssa, että tarkkailen luonnostani muita ihmisiä. Opin varsin nopeasti ihmisten normaalin tavan olla, puhua, katsoa ja liikkua. Oma mutuiluni on, että kun kaikki ihmisen mikroeleet poikkeavat opitusta, huomaan sen poikkeaman.

Kaikki tämä tapahtuu automaattisesti, enkä pysty koskaan kertomaan, että mikä toisen ihmisen muutoksessa sai hälytyskelloni kilisemään. Kysymys voi olla jonkinlaisesta [pattern recognition](https://www.livescience.com/35586-autism-brain-activity-regions-perception.html) -kyvystä, joka yhdistetään joskus myös autismiin.

Tästä on ollut useita kertoja hyötyä, sillä olen pystynyt olemaan läheisten tukena silloinkin, kun he eivät ole tuen tarvetta ääneen sanoneet. Tarve on kyllä paljastunut myöhemmin. Siitä on ollut myös toisenlaista hyötyä, sillä sen avulla olen tunnistanut pettävät ja valehtelevat kumppanit.

Ehkä kaikki kumpuaa siitä, että en pysty olemaan tarkkailematta ympäristöäni ja muita ihmisiä. En pysty myöskään suodattamaan havaintojani - havainnoin ihan kaikkea. Tästä seuraa helposti se, että informaatiotulva käy kuormittavaksi ja sen myötä erityisesti toistuvat kuviot erityisen raskaaksi ja ärsyttäväksi.

Kuormituskin näyttäytyy kahdella eri tavalla. On sellaista kuormitusta, joka tulee ulkoisesta ärsykkeestä. Tätä pahentaa luultavasti oma ääniherkkyyteni. Toisenlainen kuormitus tulee henkisestä taistelusta, kun yritin sulkea näitä tunteita ja ajatuksia pois. Se tuntuu siltä, kuin joutuisin jatkuvasti näyttelemään jotain toista ihmistä.

### Mitä sitten?

Minusta on mukavaa oppia tuntemaan itseään vähän paremmin. Pidän myös siitä, että löydän asioille oikeanlaiset sanat ja nimet. Niiden avulla voin halutessani perehtyä ilmiöihin vieläkin paremmin.

Todellisuus on kuitenkin se, että misofoniaan ja misokinesiaan ei ole olemassa parannusta. Ne eivät ole varsinaisesti edes sairauksia, vaan ominaisuuksia. Jotkut ihmiset voivat saada apua siedätysterapiasta. Se ei kuitenkaan poista ilmiötä, vaan auttaa selviämään ominaisuuden kanssa ympäröivässä maailmassa.

Kaikki tämä herättää kysymyksen siitä, kuinka paljon ympäristön, yhteiskunnan ja muiden ihmisten pitäisi huomioida misofoniasta tai misokinesiasta kärsiviä ihmisiä. Kuinka paljon henkilön itsensä on kannettava tätä kuormaa harteillaan ja kannettava vastuu omasta itsestään ja käyttäytymisestään?

Huomioimme paljon erilaisuutta sekä ihmisten vajavaisuutta tai vammaisuutta. Monet neurologiset haasteet ovat kuitenkin sellaisia, että ne sysätään kylmästi ihmisen omalle vastuulle. Jos "ärsyynnyt" toisten purkan mässytyksestä tai siitä, että joku sukii jatkuvasti hiuksiaan, päädyt helposti saamaan vaikean ihmisen maineen ja sinut nähdään riesana, josta halutaan eroon. Pitäisi vaan sietää.

Monet näistä kärsivistä ihmisistä päätyvätkin eristämään itsensä muista ihmisistä ja yhteiskunnasta, koska sen keskellä eläminen on yksinkertaisesti liian raskasta ja vaikeaa. Ei sekään kovin hyvältä kuulosta.

Mikäli aihe kiinnostaa, kannattaa lukea [BBC:n artikkeli misokinesiasta](https://www.bbc.com/news/articles/c8ewl757d2ko.amp). Artikkelissa on hyviä esimerkkejä siitä, mihin misokinesia voi pahimmillaan johtaa.