---
title: "Matkailu, syyllisyys ja itsekkyys"
description: "Olen miettinyt viime aikoina matkailua ja sen synnyttämää syyllisyyttä sekä itsekkyyden tunnetta."
date: 2025-01-09T08:15:00+0200
lastmod: 2025-01-09T08:15:00+0200
draft: false
slug: matkailu-syyllisyys-ja-itsekkyys
aiheet:
    - matkailu
    - hyvinvointi
resources:
    - name: cover
      src: cover.jpg
      title: "Sidneyssä sijaitsevan Chinese Garden of Fiendship -puutarha."
---
Olen miettinyt viime aikoina matkailua ja sen synnyttämää syyllisyyttä sekä itsekkyyden tunnetta.

<!--more-->

{{<cover>}}

### Pimeys

Kun kesän energisoivat auringonsäteet antoivat tilaa talven pimeydelle, tunsin sen kehossa ja mielessä. Pimeät talvet ovat olleet vuosien ajan vaikeaa aikaa. Masennuksen myötä niistä tuli vielä vaikeampia. Valon puute tuntuu antavan masennukselle voimaa ja arki muuttuu jatkuvaksi taisteluksi. Se on raskasta ja kuluttavaa.

Opin jo kauan sitten, että yksi parhaista tavoista parantaa hyvinvointiani, on katkaista talven pimeys auringolla. Käytännössä tämä on tarkoittanut seikkailua jossain aurinkoisessa paikassa. Monesti siihen on liittynyt muitakin itseäni piristäviä aktiviteetteja, kuten sademetsissä pööpöilyä ja laitesukellusta.

Viime vuoden iso juttu oli ajatus lentämisen vähentämisestä. Tämä ajatus oli helppo pitää mielessä kesän aurinkoisina päivinä, kun reissasi interrail-lipulla shortseihin sekä t-paitaan pukeutuneena, ja nautti Keski-Euroopan aurinkoisesta säästä. Näin keskitalvella tilanne on kuitenkin hieman toinen. Vaikka 7-asteinen Rooma tarjoaakin varmasti enemmän valoa ja lämpöä kuin Helsinki, se ei ole aivan sitä, mitä kehoni ja mieleni kaipaa.

Haluan vähentää lentämistä. Samaan aikaan haluan katkaista talven matkustamalla johonkin aidosti aurinkoiseen ja lämpimään paikkaan. Tilanne tuntuu siltä, että minun on valittavan masennuksen ja lentämisen tuoman syyllisyyden välillä. Vaihtoehdot eivät tunnu erityisen hyviltä.

### Syyllisyys

Olen vuosia tiennyt lentämisen ja matkailun vaikutuksen ilmastoon. Tiedostan, että matkailusta jää aina jälki. Olen pyrkinyt tavalla tai toisella kompensoimaan aiheuttamaani haittaa tekemällä jotain, jolla on positiivinen vaikutus etenkin paikallisyhteisöille.

Kulunut vuosi on ollut ensimmäinen, jolloin tämä lentämisen ja matkailun aiheuttama syyllisyyden tunne on ollut lähes halvaannuttava. Se oli yksi isoista syistä, miksi toteutin puolisoni kanssa interrail-matkan. Halusin nähdä, mitä kaikkea sellainen seikkaileminen voisi tarjota lentämiseen verrattuna.

Ei mennyt kuitenkaan pitkään, kun vastaan tuli tietoa siitä, että maata pitkin matkailukaan ei ole hyvä asia. Ei varsinkaan, jos liikut lautalla. Tuntui, että kaikki tarjolla olevat vaihtoehdot olivat huonoja.

Matkailun tuomat seikkailut ja elämykset ovat olleet jonkinlainen omaa elämääni koossa pitävä voima. Nyt olen tilanteessa, jossa tämä voima on muuttunut syyllisyyttä, ahdistusta ja huonoa oloa luovaksi elementiksi. Iso syyllinen tähän on ollut Mastodon-kupla, jossa olen viettänyt [yli vuoden]({{< ref "/blogi/2024/2024-11-15-somehaaste/" >}}). Se on saanut aikaan tunteen siitä, että jos ilkeät matkustaa omaa lähimetsääsi kauemmaksi, olet huono ihminen ja luonnon tuhoaja.

Joku siis luultavasti ajattelee, että minussa tapahtunut muutos on hyvä asia. Ymmärränpähän pysytellä kotona. Voin vastata tähän vain toteamalla, ettei se tunnu kovin hyvältä. Se on ikävä tunne, kun itselle kiva ja tärkeä asiaa muuttuukin ahdistusta syventäväksi voimaksi.

Kun huomasin, kuinka nopeasti hyvinvointini alkoi talven tullen romahtaa, ymmärsin, etten astele kovin kestävällä maaperällä. Se muistutti minua siitä, että annan [miellyttäjämörkön]({{< ref "/blogi/2024/2024-07-22-miellyttajamorko/" >}}) jälleen kerran ohjata minua. Pistän kaiken muun itseni edelle ja maksan siitä omalla hyvinvoinnillani. Tällä kertaa se muu ei ole yksittäinen ihminen, vaan luonto ja minulle tuntematon ihmisjoukko.

Tuntuu, etten koskaan tunne tekeväni tarpeeksi. Olen koko elämäni koettanut minimoida olemiseni vaikutuksen ympäristölle. Minulla ei ole lapsia, autoa, lemmikkiä tai kesämökkiä. Asun uudessa energiatehokkaassa kerrostalossa kaupunkikeskustassa. Liikun pyörällä, kävellen ja julkisilla. Olen jonkin sortin minimalisti, en ostele juuri mitään ja käytän omistamani tavarat useimmiten loppuun. En heitä ruokaa roskiin. Kierrätän. Viime vuoden aikana minusta tuli kasvissyöjä. En oikein harrastakaan mitään ja vietän ison osan ajasta kotona puuhastellen omiani.

Arkinen [hiilijalanjälkeni](https://www.sitra.fi/hankkeet/elamantapatesti/) on ollut jo pitkään 2500 kgCO2e tasossa. Tämä on tavoitetaso, jossa kaikkien suomalaisten pitäisi olla vuonna 2030. Pahoittelut, jos en pidätä hengitystäni toteutumista odotellessa. Suomalaisen keskimääräinen hiilijalanjälki on tällä hetkellä hieman lähteestä riippuen 8500-10000 kgCO2e. Jotenkin minusta tuntuu, että nämäkin luvut ovat alakanttiin.

Vaikka näillä mittareilla olen kai ihan hyvä ihminen, yritän koko ajan elää kestävämmin. Silti poden syyllisyyttä kaikesta siitä, mitä en osaa tai kykene tekemään. Luonnollisesti omakaan hiilijalanjälkeni ei ole 2500 kgCO2e, jos teen vuoden aikana yhtään lentoa. Se kun kaksinkertaistaa hiilijalanjälkeni, joten palaan takaisin saman kysymyksen äärelle: valitsenko oman hyvinvoinnin, vai luonnon hyvinvoinnin.

### Viha

Kun pyörittelen näitä asioita päässäni, yksi ajatus tulee toistuvasti mieleeni: suurin osa tuntemistani ihmisistä vähät välittää näistä asioista.

Minä murehdin niitä ahdistukseen asti, mutta kukaan muu ei tunnu tekevän niin. Itse asiassa kaikki tuntemani ihmiset elävät elämäänsä entiseen tapaan. Eivät he välitä hiilijalanjäljistä tai siitä, mitä oma tekeminen aiheuttaa ympäristölle. Tunnen useita ihmisiä, jotka lentävät lukuisia kertoja vuodessa - myös Suomen sisällä. Osa heistä ihan avoimesti sanoo, että he tietävät vaikutuksen, mutta ei heitä kiinnosta.

Se saa minut vihaiseksi. Samaan aikaan kun minä koetan panostaa näihin asioihin ja poden silti syyllisyyttä, muut ihmiset jatkavat onnellista elämäänsä muuttamatta mitään. Miksi? Miksi minä teen niin? Miksi muita ei kiinnosta? Se ei vaan tunnu reilulta, että ihmiset, jotka oikeasti yrittävät tehdä asioille jotain, potevat siitä myös syyllisyyttä.

Tätä vuodatusta lukeva saattaa ajatella, että tässä on taas yksi ensimmäisen maailman kermaperse, jonka elämän suurin murhe on se, ettei voi lentää Kanarialle pari kertaa vuodessa. Ehkä näin ajattelevien keho pärjää hyvin talvet ja hyvinvointiin riittää se, että pääsee talvella hiihtämään lähimetsään. Hyvä sinulle!

Itselläni tätä vaihtoehtoa ei tunnu olevan. Elämäni on monella tapaa ihan hyvää, mutta henkisen hyvinvoinnin saralla en koe itseäni kovin suurena voittajana. On paljon vaikeampi ajatella ulkoisen maailman hyvinvointia, jos sisäinen maailma muistuttaa sotatannerta. Monet sellaiset ihmiset, joiden sisäisessä maailmassa on kaikki hyvin, eivät kaikesta huolimatta ajattele ulkoisen maailman hyvinvointia.

Oma ajatteluni ja jatkuva syyllisyyden poteminen tuntuu ihan kestämättömältä.

### Valo

Aion jatkossakin tehdä parhaani, jotta oma negatiivinen vaikutukseni ympäristöön olisi mahdollisimman pieni. Omat arvoni eivät salli muuta. Jotta voisin tehdä näin loppuelämäni, "parhaani" on tarkoitettava jotain sellaista, joka on kestävää. Kestävää minulle itselleni.

Kirjoitin viime vuonna, että aion vähentää lentomatkailua ja todella tarkoitin sitä. Edellinen interrail-matka vaan vahvisti tätä tunnetta. Samaan aikaan minun on oltava rehellinen itselleni. Minusta ei luultavasti koskaan tule ihmistä, joka ei koskaan lennä. Ei ainakaan niin pitkään, kun asun Suomessa, jossa puolet vuodesta menee pimeydessä.

Minun on opeteltava elämään niin, etten pode jatkuvaa syyllisyyttä olemassaolostani tai siitä, kuka tai millainen olen. Kaikesta jää jälki ja jokaisella on hintansa. Ehkä minullakin saa olla. Se jälki on kaikkien lentojenkin kanssa tuntuvasti pienempi, kuin keskiverosuomalaisen jälki.

Syksyn ja alkutalven aikana olotilani huononi, univaikeudet pahenivat, [IBS]({{< ref "/blogi/2024/2024-12-05-artyvan-suolen-oireyhtyma/" >}})-kiukustui, olen jatkuvasti väsynyt ja fyysinen terveyskin tuntui pettävän. Siinä kohtaa totesin, että syyllisyys ja ympäristö jää nyt toisarvoiseksi, ja keskityn ylläpitämään omaa hyvinvointiani. Kysyin muutama viikko sitten veljeltäni ja hänen puolisolta, että kiinnostaisiko heitä lähteä sukeltamaan johonkin. Kiinnostusta löytyi ja varasimme sukellusmatkan Egyptiin.

Se ei ole seikkailu. Sen keskeisin tarkoitus on palauttaa mustavalkoiseen maailmaani värit. Tarvitse valoa, energiaa ja hetken, jossa minun ei tarvitse koko aikaa elää omaan pääni sisällä. Haluan vaan tehdä jotain, joka rentouttaa ja tuottaa hyvää mieltä. Yritän keskittyä positiiviseen arjessa, mutta se ei vaan tunnu riittävän.

Tulen varmasti potemaan päätöksestä syyllisyyttä monta kertaa. Mutta juuri nyt en sitä halua potea. En vaan jaksa.

Olen miettinyt vuosien ajan, että haluaisin käydä seikkailemassa Japanissa. En ole kuitenkaan koskaan toteuttanut tätä ajatusta. Viime vuosina olemme jatkaneet tätä keskustelua puolisoni kanssa, mutta se on edelleen toteuttamatta.

Meidän ei tarvitse keskustella siitä kuin hetki, niin jompikumpi nostaa esiin sen, että sinne joutuu lentämään. Vihaan sitä, että matkailusta on tullut lyhyessä ajassa tällainen ajatussyöpä.

Tekemäni seikkailut ovat olleet yksi isoista syistä, miksi ajattelen luonnosta ja ympäristöstä niin kuin ajattelen. Se lienee tärkein syy sille, miksi huomioin omassa arjessani asiat, joiden haittavaikutukset näkee muualla. Olen nähnyt ne vaikutukset ihan itse.

Minä todella haluaisin käydä Japanissa. Ajattelen, että se voisi avata maailmaani taas aivan uudella tavalla. Interrail-matkan jälkeen aloin haaveilla, että ostaisin paikallisen junapassin ja viettäisin muutaman viikon matkustaen luotijunilla ympäri maata, tutustuen sen vaihtelevaan luontoon ja hulluun kulttuuriin.

Mutta kun sinne pitää lentää.

Syyllisyyden kaverina on tunne itsekkyydestä. Mietin jatkuvasti, että olenko vain itsekäs, koska mietin tekeväni jotain vain omien halujeni takia. Koetanko vain perustella huono toimintaani perustelemalla sitä oman hyvinvointini parantamisella? Totta puhuen olen todella kyllästynyt tähän tunteeseen ja näihin ajatuksiin.

Haluaisin antaa itselleni mahdollisuuden tehdä hyvinvointia tuottavia asioita potematta jatkuvaa syyllisyyttä. En haluaisi tuntea itseäni koko ajan itsekkääksi kusipääksi. En vaan tiedä miten onnistuisin siinä.

Ehkä vaan annan itselleni luvan olla tänä vuonna itsekäs. Ehkä varaan lennot Japaniin. Tai sitten en. En tiedä.
