---
title: "Outo asia tuo muutos"
description: "Näin YouTubessa kommentin, joka sai ajattelemaan sitä, kuinka omituinen asia muutos on."
date: 2025-03-21T12:10:00+0200
lastmod: 2025-03-21T12:10:00+0200
draft: false
slug: outo-asia-tuo-muutos
aiheet:
    - arki
resources:
    - name: cover
      src: cover.jpg
      title: "Kuva Wrighting veljesten ensimmäisestä lennosta Wright Flyer -lentokoneella."
      params:
        caption: "Kuva on ajalta, kun ympäristöämme ei tärvelty lentomelulla, eikä ilmastoa saastutettu lentokoneiden toimesta. Kuva: John T. Daniels (PD)"
---
Näin YouTubessa kommentin, joka sai ajattelemaan sitä, kuinka omituinen asia muutos on.

<!--more-->

Kommentissa todettiin, että nykyisin vanhimmat elossa olevat ihmiset syntyivät vähän sen jälkeen, kun Wrightin veljekset lensivät ensimmäisellä lentokoneella. Kirjoittaja mietti sitä, miltä näistä ihmisistä tuntuu. He kasvoivat lapsuudessa, jossa pystyit vaan haaveilemaan kyvystä lentää, ja elämäsi aikana tämä haave muuttuukin todeksi.

Nyt maapallo on täynnä ilmakehää saastuttavia lentokoneita, ja ensimmäinen helikopteri on pärissyt hyvän aikaa myös toisella planeetalla, Marsissa. Se tuntuu uskomattomalta muutokselta. Mutta onko se sitä?

{{<cover>}}

Tasan sata vuotta sitten, vuonna 1925, Suomessa oli 5950 autoa. Satavuotiaat ihmiset syntyivät Suomeen, jossa autoja ei ollut käytännössä lainkaan. Vielä 1950-luvullakaan juuri kukaan ei omistanut autoa, vaan autoilu tarkoitti linja-auton kyytiin hyppäämistä. 50-luvulla syntyneet täyttävät tänä vuonna 75-vuotta, joten hekin ovat kokeneet ajan, jolloin yksityisautoilu ei ollut mikään juttu. Ympäristöä ei rakennettu yksityisautoilun ehdoilla.

Nyt elämme maailmassa, missä autot ja niiden vaatima infrastruktuuri on kaikkialla. Ne pilaavat ympäristön sekä asuinalueet. Autot ovat vuosikausia olleet yleisin alle 21-vuotiaiden ihmisten kuolinsyy. Ajattelevatko 75- tai 100-vuotiaat ihmiset, että kylläpäs maailma on muuttunut paljon?

Oma veikkaukseni on, että eivät. Eivät, ellei heitä patista siihen. Kerron, miksi ajattelen näin.

Kuulun ikäryhmään, joka on nähnyt muutoksen, joka lienee vähintään yhtä radikaali, kuin lentäminen tai autoilu. Olen syntynyt maailmaan, jossa *ei ollut Internetiä*. Olen elänyt koko lapsuuteni ja nuoruuteni ilman sitä.

Internet, tai ainakin ajatus siitä, oli tietenkin olemassa paljon ennen sen rantautumista kuluttajille. Sitä edelsi myös aktiivinen BBS-kulttuuri, joka tuli minullekin tutuksi. Mutta Internetiä, sellaisena kuin me sen nykyään tunnemme, ei yksinkertaisesti ollut olemassa. Älypuhelimista puhumattakaan.

Nyt elämme maailmassa, jossa Internet on kaikkialla - myös monessa sellaisessa paikassa, jossa sen ei pitäisi olla. Ilman sitä on vaikea tulla toimeen, ja iso osa kaikista arkisista asioista hoidetaan netin kautta. Netti ei ole vain kotona, vaan se kulkee myös mukana. Netin myötä jotkut 90-luvulla päivänselviltä tuntuneista asioista, kuten yksityisyys, on monessa mielessä heitetty roskakoriin. Monet meistä luopuvat siitä vapaaehtoisesti.

Maailma on hyvin erilainen kuin silloin, kun olin lapsi ja nuori. Tuntuuko se erilaiselta? No, eipä oikeastaan.

Kun keskityn ajattelemaan asiaa, näen tietenkin sen valtavan eron. Pystyn havaitsemaan ja ymmärtämään sen. Pystyn erottamaan suuren määrän eroja kahden eri ajan välillä. Pystyn muistelemaan aikaa ennen Internetiä ja tuntemaan, millaista elämä silloin oli.

Mutta kun elän normaalia arkea, se ei juuri koskaan käy mielessä.

Voin kuvitella, että 2000- ja 2010-luvulla syntyneet ajattelevat, kuinka hurja muutos Internetin tuleminen oli minun sukupolvelle. Ensin emme olleet juuri lainkaan yhteydessä muihin ihmisiin, ja yhtä äkkiä olimmekin yhteydessä kaikkiin.

Näinhän siinä kävi. Onhan se hurja muutos, mutta ei se tuntunut siltä. Internet vaan tapahtui. Siitä tuli pala kerrallaan uusi normaali - hyvässä ja pahassa.

Outo asia tuo muutos.
