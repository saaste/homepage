---
title: "Toive podcastien tekijöille"
description: "Podcasteja kuunnellessa olen törmännyt ongelmaan, joka tekee joidenkin podcastien kuuntelemisesta itselleni vaikeaa, jopa mahdotonta."
date: 2025-03-19T08:15:00+0200
lastmod: 2025-03-19T08:15:00+0200
draft: false
slug: toive-podcastien-tekijoille
aiheet:
    - arki
resources:
    - name: cover
      src: cover.jpg
      title: "Haastattelijan käsi, joka pitää mikrofonia ja osoittaa sillä haastateltavaa."
      params:
        caption: "Yhden mikrofonin haastatteluissa on se hyvä puoli, että mikrofonilla voi ohjata keskustelua ja toisen päälle puhuminen on paljon vaikeampaa. Kuva: Kristin Wolff (CC)"
---
Podcasteja kuunnellessa olen törmännyt ongelmaan, joka tekee joidenkin podcastien kuuntelemisesta itselleni vaikeaa, jopa mahdotonta.

<!--more-->

Kun yritän keskittyä johonkin, se keskittyminen on todella helppo rikkoa. Minulla ei ole kykyä uppoutua sellaiseen keskittymisen tilaan, jossa ulkopuolinen maailma katoaa. Tämä selittää osaltaan sitä, miksi tarvitsen keskittyäkseni rauhallisen ja hiljaisen ympäristön, jossa ulkopuolisten ärsykkeiden määrä on minimoitu.

Sama ilmiö toteutuu myös silloin, kun yritän kuunnella jonkun puhetta. Kaikenlaiset ulkopuolelta tulevat äänet repivät huomiotani eri suuntiin ja lopputos muuttuu päässäni kakofoniaksi. Suurin osa meistä kykenee keskittymään hälyssä yksittäisen henkilön puheeseen, mutta minulle se on todella vaikeaa. Se on erityisen vaikeaa silloin, kun häly syntyy muiden ihmisten puheesta.

Tuntuu usein, että minulta puuttuu suodatin, joka monilta ihmisiltä löytyy. Tästä päästäänkin podcastien ongelmaan.

{{<cover>}}

Jotkut podcastit on toteutettu niin, että sekä juontajan, että vieraan mikrofonit ovat koko ajan auki. Tästä seuraa se, että yhden ihmisen puhuessa toisen ihmisen tuhinat, ynähdykset ja erilaiset täytesanat tulevat puheen päälle. 

Käytän esimerkkinä erästä [Feel Better, Live More](https://drchatterjee.com/podcast-episodes/) -podcastin jaksoa, joka kuulosti minun päässäni suunnilleen tältä:

> "I think many people hehe who just heard you say that hmmm hehe either hehehe recognize themselves oh yeah hahah or likely hehehe yeah they hehehe might mmm hehehe recognize heheh someone hehehe close to hehehe them yeah yeah. Because it is mmmm easier to see yeah hehehe these patterns hehe in other hehehe people hehehe yeah than ourselves, right?"

> "Two things that you mentioned about: digestion yes and sleep yeah. Well, many people struggle with digestion and sleep yeah right? I don't mean together, yeah but yes together as yeah well yeah as yeah seyeahpayeahrayeahteyeahly yeah yeah yeah, right? I think there was one survey done yeah that said eighty percent of UK adults experience some form of gastrointestinal issues yeah in any given year yeah, so that is most of the population yeah. We know many people struggle yeah with their sleep yeah, they can't switch off yeah, right?" 

Esimerkit eivät välttämättä kirjoitettuna anna hyvää kuvaa siitä, kuinka sekavalta ne omassa päässäni kuulostavat. Kuunteleminen tuntuu kokemuksena samalta, kuin yrittäisin kulkea kapeaa lankkua pitkin ja joku tökkii koko ajan vasemmalta ja oikealta yrittäen saada minua horjahtamaan. Keskittymistä on mahdotonta ylläpitää, koska sitä revitään koko ajan eri suuntiin.

Ymmärrän, että jatkuva vuorovaikutus kuuluu normaaliin kahdenkeskiseen keskusteluun. Hymähtelyt, naureskelut ja aktiivisesta kuuntelusta kertovat yeah-tyyppiset sanat ovat osa ihmisten kommunikaatiota. Podcastit ovat kuitenkin hieman toinen juttu, sillä niissä kuuntelija on passiivinen osapuoli. Monien podcastien taustalla on lisäksi ajatus välittää informaatiota, jolloin viestinnän olisi hyvä olla mahdollisimman selkeää.

Toivoisinkin, että podcastien tekijät ymmärtäisivät tallentaa puhujien äänet useampaan eri kanavaan. Näin yhden puhuessa muut kanavat voitaisiin editissä hiljentää kokonaan, jolloin joutavat ynähtelyt ja naureskelut eivät tulisi puheen päälle. Tämä tekisi kuuntelemisesta paljon levollisempaa ja viestin ymmärtämisestä tuntuvasti helpompaa.