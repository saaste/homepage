---
title: "Nettiväittelyt ovat turhia"
description: "Opin aika kauan aikaa sitten, että aikaansa voi käyttää monenlaiseen turhuuteen, mutta netissä väitteleminen lienee yksi turhimmista."
date: 2025-02-17T09:00:00+0200
lastmod: 2025-02-17T09:00:00+0200
draft: false
slug: nettivaittelyt-ovat-turhia
aiheet:
    - hyvinvointi
resources:
    - name: cover
      src: cover.jpg
      title: "Kaksi merinorsua taistelee hiekkarannalla"
      params:
        caption: "Kuva: Rennet Stowe (CC)"
---
Opin aika kauan aikaa sitten, että aikaansa voi käyttää monenlaiseen turhuuteen, mutta netissä väitteleminen lienee yksi turhimmista.

<!--more-->

{{<cover>}}

Tätä asiaa ajatellessani sattui niin sopivasti, että [Joan Westenberg](https://mastodon.social/@Daojoan) kirjoitti [samasta aiheesta](https://www.joanwestenberg.com/you-will-never-win-an-argument-on-the-internet-heres-why/). Hän esittää kirjoituksessaan, että netissä tapahtuvaa väittelyä ei voi voittaa. Sen sijaan, että se tekisi meistä fiksumpia, se tekeekin meistä tyhmempiä.

Olen ihan samaa mieltä[^1].

### Nettiväittely tyhmentää

Nuorempana jaksoin osallistua IRCissä ja uutisryhmissä joihinkin tulisiin keskusteluihin, mutta jossain kohtaa tuli huomattua, ettei yhdestäkään keskustelusta jäänyt käteen mitään positiivista. Minä en oppinut mitään, kukaan ei muuttanut mieltään, minulle tuli huono mieli ja oletan, että niin tuli kaikille muillekin keskustelijoille.

Joan kirjoittaa psykologisista mielen oikuista, jotka estävät monia poistumasta typeristä väittelyistä. Nykyään taidan olla niille aika immuuni, etenkin online-väittelyiden kohdalla. Ehkä se johtuu siitä, ettei minulle ole mitään selkeää online-identiteettiä ja toimin netissä nimimerkillä. Minua ei lopulta kiinnosta se, mitä muut minulle tuntemattomat netin käyttäjät minusta ajattelevat. Ei ole tarvetta ylläpitää identiteettiä tai todistaa mitään.

Fediverse on ainut sosiaalinen media, jota käytän. Algoritmien ohjaamiin palveluihin verrattuna meno on siellä varsin säyseää, etenkin suomenkielisellä puolella. Olen kuitenkin havainnut parin edellisen kuukauden aikana, että tilanne on tainnut hieman muuttua.

Vastaan on tullut useita pitkiä viestiketjuja, missä ihmiset harrastelevat juupas-eipäs -keskustelua, joka ei johda mihinkään. Jotkut omatkin tööttäykseni ovat sellaisia keränneet. Usein mykistän siinä kohtaa koko ketjun. Sitä ratkaisua ei ole vielä koskaan tarvinnut katua, toisin kuin keskusteluun osallistumista.

Fediverseen tuntuu muutenkin pesiytyneen joukko [besserwissereitä](https://www.kielitoimistonsanakirja.fi/#/besserwisser), viisastelijoita, sekä draaman hakuisia kommentoijia. [Rolle](https://mementomori.social/@rolle) [sivusi samaa aihetta](https://mementomori.social/@rolle/113719158625203138) töötissään jo joulun tienoilla.

### Oma mielipide on turhake

Yksi typerien nettiväittelyiden polttoaineista vaikuttaa olevan erimielisyys.

Mielipiteet ovat konsepti, jonka tärkeyttä en ole koskaan kunnolla sisäistänyt. En vaan näe, mitä lisäarvoa se tuo, että minä ryntään toisen keskusteluun kertomaan eriävän mielipiteeni. Miksi ketään kiinnostaisi se, mitä mieltä minä olen? Ei minua ainakaan kiinnosta, mitä mieltä muut ovat.

Satuin lukemaan tänä aamuna [Ilkan](https://mementomori.social/@ikkeT) postauksen, jossa hän harmitteli [Mastodonin haun toimimattomuutta](https://mementomori.social/@ikkeT/114013037287019876). Itse kuulun siihen ryhmään, joka nimenomaan ei halua tööttejä osaksi hakua. Mutta entä sitten? Miksi minun pitäisi pilata toisen asiallinen ja perusteltu tööttäys sillä, että menen sinne rummuttamaan omaa mielipidettäni?

Kun luin töötin alle kertynyttä järkyttävän pitkää keskustelua, kysyin monta kertaa mielessäni, että miksi?

En tarkoita, etteikö netissä voisi käydä rakentavaakin keskustelua erimielisyyksistä huolimatta. Joskus olen ollut jopa itse osana sellaista.

Olen silti samoilla linjoilla Joanin kanssa siitä, että etenkin lyhyiden pikaviestien maailmassa se on usein turhaa. Sen sijaan, että väittelet jonkun kanssa somessa, lue aiheesta tai kirjoita siitä blogiin. Lainaan [Joania](https://www.joanwestenberg.com/you-will-never-win-an-argument-on-the-internet-heres-why/):

> Use writing to explore ideas, not win arguments. Write essays, not tweets. Focus on developing your thoughts rather than defeating others'.

### Näkemysten laajentaminen on kivempaa

Minusta on mukavaa, kun joku osaa laajentaa kirjoituksiani suuntaan, jota en itse tullut ajatelleeksi. Toisaalta minusta on myös kiva kertoa muiden postauksissa omia aivopieruja, joita heidän kirjoituksensa synnyttivät. Jos ajatukseni ovat vastakkaisia, pidän ne useimmiten omana tietonani.

Pidän myös muiden ihmisten kokemusten lukemisesta. Jopa silloin, kun ne kokemukset eroavat omastani. Erilaiset kokemukset voivat laajentaa omaa maailmaa ja näkemyksiä.

Raja kokemusten jakamisen ja eriävän mielipiteen rummuttamisen välillä on kuitenkin hyvin ohut. Jos menen kommentoimaan leffaa ylistävään postaukseen, että minäkin katsoin sen elokuvan ja minusta se oli surkea, olen edelleen ihan pelkkä ihmisperse. Tuollainen kommentti ei tuo lisäarvoa.

"Jos ei ole mitään hyvää sanottavaa, voi olla hiljaa" on yllättävän toimiva ohjenuora, kun kyse on nettikommentoinnista. Pätee se kyllä moneen muuhunkin asiaan.

Yritän jatkossa keskittyä vieläkin enemmän siihen, että osallistun keskusteluun vain, mikäli minulla on jotain hyvää tai ajateltua annettavaa. Korkeaa laatua ja hyödyllisyyttä en lupaa, mutta harmittomuuskin on tyhjää parempi tavoite.

[^1]: Vaikkei sillä mitään merkitystä olekaan.