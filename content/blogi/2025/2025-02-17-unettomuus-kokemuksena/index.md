---
title: "Unettomuus kokemuksena"
description: "Vanha vihollinen tuli takaisin, mutta se oli vuosien aikana menettänyt voimiaan ja muuttanut muotoaan."
date: 2025-02-18T17:30:00+0200
lastmod: 2025-02-18T17:30:00+0200
draft: false
slug: unettomuus-kokemuksena
aiheet:
    - hyvinvointi
resources:
    - name: cover
      src: cover.jpg
      title: "Sänky, jossa peiton alta pilkistää ihmisen käsi ja jalka. Taka näkyy ikkuna, jonka suljettujen sälekaihtimien välistä kajastaa valo."
      params:
        caption: "Kuva: Lindsay (CC)"
---
Vanha vihollinen tuli takaisin, mutta se oli vuosien aikana menettänyt voimiaan ja muuttanut muotoaan.

<!--more-->

Heräsin toissa yönä puolen yön aikaan, noin 2,5 tunnin yöunien jälkeen. Tällä kertaa syynä oli yläkerran naapuri, joka pudotteli lattialle kovia esineitä. Siitä alkoi valvominen, joka kesti koko loppuyön. Kuuntelin pitkin yötä ääniä, jotka tulivat asioiden pudottelusta, huonekalujen raahaamisesta ja muusta rymistelystä.

Kärsin [edellisen kerran]({{< ref "/blogi/2024/2024-01-04-unettomuus/" >}}) unettomuudesta 2000-luvun alussa. Silloin unettomuus johtui minusta itsestäni. Onnistuin kyllä nukahtamaan, mutta heräsin samoin tein. Olin jatkuvasti väsynyt, mutta aivot eivät vaan suostuneet nukkumaan.

Nyt unettomuus johtuu ensisijaisesti ulkopuolisista äänistä. Käytännössä siis ympäristön melusaasteesta, tai meluavista naapureista. Yhtälössä on mukana myös oma herkkäunisuus sekä herkkyys äänille. Näiden kaverina on [ärtyvän suolen oireyhtymä]({{< ref "/blogi/2024/2024-12-05-artyvan-suolen-oireyhtyma" >}}), jonka aiheuttamat kivut vaikeuttavat nukkumista ja nukahtamista.

Minä tai taloyhtiö emme voi meluavien naapureiden suhteen tehdä muuta, kuin pyytää nätisti olemaan hiljempaa ja kunnioittamaan naapureiden kotirauhaa. Kaikki muut toimenpiteet voivat viedä kuukausia. Toissa yönä valvoessa kuppi meni nurin. Jatkuva univaje tuhoaa terveyteni, arkeni, työni sekä henkisen hyvinvointini. Päätin, että haen lääkäriltä apua.

Mukava ja asiantunteva lääkäri otti ongelmani vakavasti. Sain mukaani kaksi lääkettä. Toisen pitäisi syventää unta ja toisen auttaa vatsakipuihin.

Olen herkkä lääkkeille. Se on hyvä, koska lääkkeet tepsivät minuun hyvin, mutta ikävänä puolena saan usein myös niiden haittavaikutukset. Tälläkin kertaa lääke aiheutti ahdistuskohtauksen, jonka kanssa oleminen oli vaikeaa. Sen seurauksena nukahtaminen pitkittyi, mutta jossain kohtaa olin kuitenkin onnistunut nukahtamaan. Seuraavan kerran avasin silmäni, kun herätys soi.

Olo ei kuitenkaan ollut erityisen virkeä. Se johtuu varmasti paitsi lääkkeestä, niin myös kertyneestä univelasta. Mukavaa kuitenkin, että sain nukuttua useita tunteja. Lääkkeen aiheuttamasta huonovointisuudesta, sekavuudesta ja tokkuraisuudesta huolimatta elinvoimat tuntuvat palautuneen merkittävästi.

{{<cover>}}

### Unettomuus kokemuksena

Kuuntelin juoksulenkillä Yle Areenasta [Unohda univinkit ja nukut paremmin, ehkä](https://areena.yle.fi/podcastit/1-68182329) -podcastin. Vaikka en erityisemmin välittänyt haastateltavien "kokemusasiantuntijoiden" vähättelevää sävyä tutkittua tietoa sekä toimivia menetelmiä kohtaan, heillä oli yksi kiinnostava huomio: unettomuudesta ei juurikaan puhuta kokemuksena.

Itselleni unettomuus ja masennus ovat kokemuksena hyvin samankaltaisia. Olen joskus sanonut, että masennus vie maailmasta värit, mutta sama pätee unettomuuteen. Kumpikin ovat kokemuksena kokonaisvaltaisesti musertavia. Ne ovat niin suuria, että niistä on vaikea ottaa kiinni.

Kokemuksena tunnistan kahdenlaista univajetta.

On sellaista, jonka seuraus on väsymys. Haukottelet, et jaksa oikein tehdä mitään ja silmäluomet meinaavat painua kiinni, jos istut paikoillesi. Luulen, että ihmiset, jotka eivät koskaan kokeneet vakavaa unettomuutta, ajattelevat unettomuuden tuntuvan juuri tältä. Itsestäni tällainen ei tunnu edes unettomuudelta. Se on vain hetki, jolloin on tullut nukuttua vähän heikommin.

Sitten on sellaista, joka voi pohjan kaikelta mitä teet. Et osaa ajatella ja puheen tuottaminen on vaikeaa. Et muista mitään. Sinulle ei ole minkäänlaista käsitystä kellonajoista, päivästä tai vuorokaudenajoista. Et syö, koska sinulle ei ole missään kohtaa nälkä. Kaikki tunteet katoavat ja olet käytännössä pelkkä ihmisen aihio, jonka sisällä ei ole mitään.

Arjen täyttävät mikrounet. Ne ovat hetkiä, jolloin aivot sammuvat muutamaksi sekunniksi. Niistä ei ole haittaa, jos istut turvallisesti sohvalla. Jos olet kävelemässä, jalat saattavat pettää alta. Lienee sanomattakin selvää, että tällaisessa mielentilassa ei hypätä auton rattiin.

Minun on välillä vaikea ymmärtää sitä, kuinka jotkut ihmiset kertovat kärsivänsä pahasta unettomuudesta, mutta liittävät sen yksinomaan öihin. Minulle paha unettomuus on ympärivuorokautista. Kuten kirjoitin aikaisemmin, vuorokaudenajat menettävät merkityksensä. Et erota yötä päivästä. Olet koko ajan kuoleman väsynyt ja haluaisit kaiken aikaa nukkua. Valo ja pimeys eivät merkitse mitään.

Unettomuudesta voi tulla itsensä toteuttava ongelma. Kun nukut huonosti, alat heti herättyäsi miettiä seuraavaa yritystä. Nukkumisesta tulee suorite, jota saattaa stressata jo etukäteen. Mitä enemmän stressaat, sitä vaikeampaa on saada unta.

Ihmettelin Ylen podcastia kuunnellessa, kuinka toinen haastateltavista leikitteli ajatuksella keskellä yötä järjestettävistä unettomien tapahtumista, jossa voitaisiin olla unettomia yhdessä. Ihmettelin jälleen sitä, että ajatuksessa unettomuus sidottiin yöhön, mutta vielä enemmän ihmettelin sitä, että kuvittelivat tekevänsä jotain muiden ihmisten kanssa.

Itselleni paha unettomuus estää kaiken tämän. Sen lisäksi, etten halua tehdä mitään, en oikeastaan edes pysty. Muiden ihmisten tapaaminen on viimeisiä asioita, joita haluan siinä tilassa tehdä. Podcastia kuunnellessa huomasin välillä miettiväni, että ovatko nämä ihmiset oikeasti edes kokeneet unettomuutta, vai onko kyse vain jostain trendiunettomuudesta, jonka päälle on rakennettu oma identiteetti.

Tarkoitukseni ei tietenkään ole vähätellä kenenkään unettomuutta. Unettomuus ei ole kilpailu. Se voi näyttäytyä hyvin eri tavoilla, koska jokainen meistä reagoi univajeeseen hieman eri tavoin. Tässäkin mielessä paha unettomuus kulkee hyvin samoja polkuja masennuksen kanssa.

### En ole huolissani

2000-luvun alussa olin huolissani. Pahoina hetkinä pelkäsin, että kuolen unen puutteeseen. Kun tilanne paheni, pelkäsin, etten kuolekaan.

Nyt en ole huolissani, sillä käsillä oleva unettomuus ei ole yhtä paha, kuin viimeksi. Se on paha, mutta ei niin paha.

Minulla on paljon paremmat eväät ratkaista tämä ongelma. Sen lisäksi, että tunnen itseni paljon paremmin, minulla on myös reilusti enemmän tietoa unesta, unettomuudesta ja kaikesta siitä, mikä siihen liittyy.

Osaan toimia paljon paremmin ja olla ajoissa liikkeellä. Tiedän, minkälaiset asiat ja elämäntavat edistävät hyvää nukkumista. Vaikka kärsinkin univajeesta, pystyn silti tekemään asioita tavalla, joka maksimoi hyvinvointini ja luo pohjan, jonka päälle lähden ongelmaa korjaamaan.

Tästä syystä menin lääkäriin. Ajatus lääkkeillä hankitusta unesta on minulle vastenmielinen, mutta samaan aikaan tiedän, että minun on oltava jonkinlaisessa toimintakunnossa, jotta voin korjata tilanteen. Unilääkkeet ovat laastaria haavaan, mutta eivät pysyvä parannus.

Koska tämän hetkisen unettomuuden keskeisin syypää on ulkopuolinen meteli, yritän ratkaista sitä. En voi kuitenkaan tehdä muuta, kuin olla yhteydessä taloyhtiöön. Sen olenkin jo tehnyt ja saanut myös ihan havaittavia vaikutuksia. Mikäli asia ei ala korjaantua, son alettava järjestelmään muuttoa jonnekin, missä yönsä saa nukkua rauhassa.

Samaan aikaan teen niitä asioita, jotka ylläpitävät vireystasoa ja edesauttavat hyviä unia. Syön hyvin ja terveellisesti, ja pyrin pitämään ruokailurytmin säännöllisenä ja linjassa nukkumisen kanssa. Pidän myös uni- ja valverytmini säännöllisenä niiltä osin kuin se on mahdollista. Rytmitän päiväni niin, että innostavimmat ja aktiivisimmat tekemiset ovat päivällä ja hetki ennen unille ryhtymistä jää rauhoittumiselle.

Päätän päiväni aina päiväkirjan kirjoittamiseen, sillä se on loistava tapa rauhoittua. Kirjoitan päiväkirjani melko hämärässä ja lämpimässä valossa, koska se rentouttaa. Asetan herätysvalon hälytyksen päälle ja sen jälkeen hyppään sänkyyn lukemaan, enkä vilkuile kelloa. Luen, kunnes uni tulee.

Jos se ei tule. Sekään ei ole niin vaarallista. Voin yrittää huomenna uudelleen.
