---
title: "Sisältöjen uncanny valley"
description: "Havahduin tänään siihen, etten mennyt lukemaan kiinnostavalta vaikuttanutta artikkelia, koska linkki siihen oli kuvitettu AI-generoidulla kuvalla. Olen tainnut siirtyä AI-angstissani seuraavalle tasolle."
date: 2025-03-25T16:20:00+0200
lastmod: 2025-03-25T16:20:00+0200
draft: false
slug: sisaltojen-uncanny-valley
aiheet:
    - tekniikka
    - arki
resources:
    - name: cover
      src: cover.jpg
      title: "Ällöttävä nukke, jonka iho on kalpea ja jonka silmäluomet ovat silmän alapuolella. Toinen luomista on puoliksi kiinni."
      params:
        caption: "Kuva: David Brierley (CC)"
---
Havahduin tänään siihen, etten mennyt lukemaan kiinnostavalta vaikuttanutta artikkelia, koska linkki siihen oli kuvitettu AI-generoidulla kuvalla. Olen tainnut siirtyä AI-angstissani seuraavalle tasolle.

<!--more-->

{{<cover>}}

Generatiivista tekoälyä on helppo inhota ja vastustaa. Siihen liittyy uskomattoman paljon epäkohtia ja epäoikeudenmukaisuutta. On kuitenkin eri asia inhota sitä, kuin menettää mielenkiintonsa johonkin, joka ei ensinäkemältä vaikuta liittyvän mitenkään tekoälyyn. Miksi sitten menetin mielenkiintoni?

Kun näen artikkelin, joka on kuvitettu tekoälyn luomilla kuvilla, tiedän varmuudella, että artikkelin tekijä on valmis hyödyntämään generatiivista tekoälyä. En voi lukijana kuitenkaan tietää sitä, onko tekoälyn käyttäminen rajautunut kuviin, vai onko sitä hyödynnetty myös tekstissä.

Jos sitä on hyödynnetty tekstissä, mikä sen rooli siinä on ollut? Onko sitä käytetty vain muotoiluun ja virheiden korjaamiseen, vai onko koko artikkeli generoitu tekoälyn toimesta? Onko kirjoituksen alkuperäinen ajatus lainkaan kirjoittajan, vai onko hän vain täydentänyt tekoälyn generoimaa ideaa?

Juuri tämä rajanveto on generatiivisen tekoälyn ongelma. Se synnyttää minussa epävarmuuden siitä, olenko oikeasti lukemassa jotain inhimillistä. Joudun arvioimaan, mihin kirjoittajan moraalinen kompassi on osoittanut. Riippuen kirjoituksen luonteesta, tekoälyn käyttäminen voi asettaa koko sisällön uskottavuuden vaakalaudalle. Ainakin minun päässä asia kiteytyy yhteen kysymykseen:

Miksi minun pitäisi lukea jotain, jota sinä et ole vaivautunut kirjoittamaan?

Generatiivisella tekoälyllä generoiduista kuvista on tullut tämän epävarmuuden ja epäinhimillisyyden symboli. Vaikka näkisin kiinnostavan otsikon, yksi kuva muistuttaa minua siitä, ettei otsikon takana ole välttämättä mitään inhimillistä tai kiinnostavaa. Tai ehkä siellä on, mutta kuva riittää muistuttamaan siitä epävarmuudesta, jota jutun lukeminen aiheuttaa. Koska en halua kokea sitä epävarmuutta, ohitan artikkelin.

Kun robotti, nukke, 3D-malli, piirustus alkaa muistuttaa ihmistä, se päätyy helposti [uncanny valleyhin](https://en.wikipedia.org/wiki/Uncanny_valley). Se muistuttaa liikaa ihmistä olematta kuitenkaan sellainen. Siitä tulee epämiellyttävä, ällöttävä, pelottava, puistattava ja vastenmielinen.

Kirjoituksen kylkeen laitettu tekoälykuva siirtää kirjoituksen tähän samaan laaksoon. Se muistuttaa jotain, mitä ihminen voisi tehdä, mutta siinä on silti jotain outoa, vierasta ja epäimiellyttävää. Se lähentelee inhimillistä, mutta päätyy tuntumaan vastenmieliseltä.

Tämä kokemus ei tietenkään ole seurausta yhdestä tai kahdesta generoidusta artikkelista. Se on seurausta generoidusta roskasta, *slopista*, joka täyttää Internetiä hirvittävällä vauhdilla. Konkreettisena esimerkkinä tästä on viime vuonna lakkautettu [wordfreq-projekti](https://github.com/rspeer/wordfreq/), jonka avulla pystyi tutkimaan kielessä esiintyvien sanojen yleisyyttä. Projekti [lakkautettiin](https://github.com/rspeer/wordfreq/blob/master/SUNSET.md), koska tekoäly on tärvellyt online-sisällöt niin perinpohjaisesti.

Kolikolla on onneksi myös positiivinen puolensa.

Mitä enemmän törmään generoituihin kuviin, videoihin, ääniin, teksteihin ja tiivistelmiin, sitä enemmän osaan arvostaa ihmisen tuottamaa sisältöä. Se ei aina ole laadukasta tai virheetöntä, mutta se on sisältöä, jossa näkyy toisen ihmisen eletty elämä, kokemukset ja tunteet. Se on sisältöä, jonka eteen joku on nähnyt aikaa ja vaivaa.

Siksi koen, että myös minä voin nähdä aikaa ja vaivaa sen sisällön kuluttamiseen[^1].

[^1]: Inhoan kuluttaa-termiä, koska se antaa kuvan siitä, että kyse on tuhlaamisesta. Samalla se tekee minusta kuluttajan, enkä pidä siitäkään termistä. En vaan keksi parempaa sanaa, joka kattaisi eri muotoiset sisällöt tekstistä videoon.
