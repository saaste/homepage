---
title: "Ruutu- ja uutisaika"
description: "Satuin kahtena peräkkäisenä päivänä törmäämään sisältöihin, jotka paljastivat, kuinka paljon jotkut ihmiset käyttävät aikaansa puhelimellaan tai uutisia selaten."
date: 2025-01-25T06:15:00+0200
lastmod: 2025-01-25T06:15:00+0200
draft: false
slug: ruutu-ja-uutisaika
aiheet:
    - hyvinvointi
resources:
    - name: cover
      src: cover.jpg
      title: "Kaksi japanilaista miestä metroaseman penkeillä. Toinen lukee sanomalehteä ja toinen räplää kännykkää"
      params:
        caption: "Kuva: Elvin (CC)"
---
Satuin kahtena peräkkäisenä päivänä törmäämään sisältöihin, jotka paljastivat, kuinka paljon jotkut ihmiset käyttävät aikaansa puhelimellaan tai uutisia selaten.

<!--more-->

{{<cover>}}

### Uutisaika

Luin ensiksi Catherine Pricen artikkelin [How to Survive the 2025 News Cycle](https://catherineprice.substack.com/p/how-to-survive-the-2025-news-cycle). Artikkelissa hän kertoo, että alkoi rajoittaa uutisten seuraamista vuonna 2016. Marraskuussa 2024 hän päätti lopettaa uutisten lukemisen kokonaan. Huomioni kiinnittyi tähän:

> And so, on November 6th, I decided to stop checking the news. I did so cold-turkey: I went from probably one to two hours a day on news sites to nothing at all.

Kaikesta rajoittamisesta huolimatta, hän käytti päivästään **1-2 tuntia** uutisten selaamiseen. 1-2 tuntia joka ikinen päivä! Tuntuu hullulta, että joku käyttää noin suuren siivun hereilläoloajastaan uutisten lukemiseen.

Lopetin itse uutisten aktiivisen seuraamisen vuosia sitten. Totesin, että se ei tuo elämääni mitään hyvää. Ajatus "ajan tasalla pysymisestä" tuntuu itsestä lähinnä media- ja uutistalojen mainospuheilta. Ikään kuin ihmisen pitäisi tuhlata elämäänsä loputtoman uutisvirran kyttäämiseen, tai hän ei ole sivistynyt.

Itse en henkilökohtaisesti koe, että olisin jäänyt mistään paitsi. Kuulen kyllä oikeasti tärkeistä asioista ilman, että minun tarvitsee tuhlata elämääni uutissivustojen tai -lähetyksien jatkuvaan seuraamiseen.

### Ruutuaika

Toinen ajankäytön yllätys tuli Lukujonossa-kanavan videosta, jossa hän päätää [lukea kirjoja yhtä paljon kuin käyttää kännykkää](https://www.youtube.com/watch?v=4CYiEJU0pVc). Videon alussa hän kertoo, että hänen edellisen viikon ruutuaikansa oli **36 tuntia ja 16 minuuttia**, jolloin päivän keskiarvoksi tuli **5 tuntia ja 10 minuuttia**

Jos uutisiin käytetty aika nyrjäytti mieleni, tämä tuntui vielä hullummalta. Minulla ei ole hajuakaan, kuinka paljon ihmiset käyttävät aikaansa puhelimien ruutujen tuijottamiseen. En tiedä onko viisi tuntia päivässä paljon vai vähän. Se tuntuu paljolta. Todella paljolta.

Olen vuosien aikana rajoittanut sitä tuntuvasti, mutta mitään selkeää kuvaa ruutuajasta minulla ei ole. Usein tulee kuitenkin olo, että tuhlaan edelleen aivan liian paljon aikaa luurin tuijottamiseen. Videon innoittamana päätin tarkastaa asian.

Itselläni ruutuajat vaihtelevat 30-45 minuutin tietämillä. Joukossa on myös päiviä, jolloin ruutuaika voi olla yli tunnin.

Usein selkeästi pidemmille päiville löytyy selitys, kun katsoo, mitä sovelluksia olen käyttänyt. Jos olen joutunut navigoimaan johonkin, käytetyin sovellus on Google Maps. Kun puuhastelin [kaiutinprojektin]({{< ref "/muuta/projektit/2025-kaiuttimet-tietokonepoydalle/" >}}) parissa, katsoin verstaalla ollessa useita opasvideoita, jolloin YouTube oli käytetyin sovellus.

Kaksi yleisintä sovellusta vaikuttivat olevan Firefox ja WhatsApp. Se ei yllättänyt, sillä kännykkä on minulle nykyään ensisijaisesti viestintä- ja tiedonhakuväline. Oletan, että Firefoxin ruutuaikaan lasketaan myös [PWA-sovellukset](https://en.wikipedia.org/wiki/Progressive_web_app), kuten tekemäni [ostoslista](https://github.com/saaste/shopping-list).

Minun on silti aika vaikea ymmärtää, mistä ihmiset löytävät joka ikiseen päivään yli viisi tuntia, joka on vara laittaa luurin tuijottamiseen. Tuntikin kuulostaa paljolta.

Pikaviestimet ovat ensisijainen tapani olla yhteydessä kavereihin, joten sitä en halua vähentää. Taidankin kuitenkin yrittää nipistää kaikesta muusta, jota ruutuajat pysyisivät säännöllisemmin siellä 30 minuutin tietämillä.