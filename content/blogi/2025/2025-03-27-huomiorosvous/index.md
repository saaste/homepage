---
title: "Huomiorosvous"
description: "Olen vuosikausia inhonnut sitä, kuinka jotkut ihmiset tykkäävät puhua seinien läpi huoneesta toiseen. Siinä on jotain ahdistavaa ja häiritsevää."
date: 2025-03-27T07:35:00+0200
lastmod: 2025-03-27T07:35:00+0200
draft: false
slug: huomiorosvous
aiheet:
    - hyvinvointi
resources:
    - name: cover
      src: cover.jpg
      title: "Tyttö huutaa toiselle tytölle, pitäen käsiään suunsa ympärillä. Vieressä oleva tyttö pitää käsiään korvilla ja katsoo kameraan."
      params:
        caption: "Kuva: Melanie Hayes (CC)"
---
Olen vuosikausia inhonnut sitä, kuinka jotkut ihmiset tykkäävät puhua seinien läpi huoneesta toiseen. Siinä on jotain ahdistavaa ja häiritsevää.

<!--more-->

{{<cover>}}

Puolisoni tekee tätä toistuvasti. Ja minä puolestaan huomautan siitä hänelle toistuvasti: "Jos sinulla on jotain asiaa, tule sanomaan, niin ei tarvitse huutaa." Asuimme aikaisemmin kaksikerroksisessa kodissa. Siellä meno oli vielä häiritsevämpää, kun keskustelua piti välillä käydä kerrosten välillä.

Tajusin jo aikaisemmin, että yksi syy huutamisen aiheuttamaan ahdistukseen kumpuaa lapsuudestani. Siihen sisältyy aika, jolloin vanhempani tappelivat paljon. Koti täyttyi huutamisesta. Kun tähän yhdistää sen, että olen muutenkin herkkä ulkoisille ärsykkeille, erityisesti äänille, niin kasassa lienee kaikki trauman rakennuspalikat.

Huutavat ja kovaan ääneen puhuvat ihmiset saavat minut edelleen voimaan huonosti. Inhoan sitä silloinkin, kun ääni tulee televisiosta. Yksi puolisoni suosikkiohjelmista on 90 päivää morsiamena. Se tuntuu olevan täynnä tappelua, itkemistä ja huutamista. En muutenkaan ymmärrä, kuinka toisten ihmisten paha olo voi olla toisille viihdettä. Inhoan sitä kuitenkin ensisijaisesti siksi, että siinä huudetaan niin paljon.

Eilen päässäni syttyi lamppu ja tajusin, että inholleni saattaa olla myös toinen, vieläkin painavampi syy: seinien läpi huutaminen on huomion ja keskittymisen rosvousta.

Kun henkilö huutaa huoneesta toiseen, hän ei välitä siitä, mitä toinen on tekemässä, tai mihin hän on keskittymässä. Vain sillä on merkitystä, että hän saa sanottua asiansa. Vietän paljon aikaa omissa ajatuksissani, joten tämä osaa olla häiritsevää. Erityisen rasittavaksi tapa käy silloin, jos henkilö tekee sitä toistuvasti.

Miten sitten toivoisin muiden toimivan?

En ole erityisen kova hölöttäjä. Puhun vain silloin, kun minulla on jotain oikeaa asiaa. Minulle toisen ihmisen kanssa keskusteleminen on jotain erityistä. Haluan olla läsnä. Jos minulla on jotain sanottavaa, menen toisen ihmisen luokse sanomaan asiani. Haluan puhua rauhallisella äänellä. Toivon, että myös muut toimisivat näin.

Sen lisäksi, että keskustelusta tulee merkityksellisempi, siinä on myös toinen etu. Kun menet toisen luokse, saatat huomata, että hänellä on jokin asia kesken. Voit tarvittaessa siirtää keskustelun sellaiseen hetkeen, kun et riko toisen keskittymistä.

Jotkut asiat on tietenkin sanottava heti, jolloin joutuu rikkomaan toisen keskittymisen. Kun mukana on läsnäolo, se ei tunnu samanlaiselta rosvoukselta. Se antaa signaalin siitä, että toinen on nähty ja hänen keskittyminen on huomioitu.

Onhan siinä tietysti se kiva bonus, että kun joudut näkemään sen pienen kävelemisen vaivan, saatat harkita kaksi kertaa, onko sanomasi oikeasti sanomisen arvoinen. Introvertti arvostaa!

