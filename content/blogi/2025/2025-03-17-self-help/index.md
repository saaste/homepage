---
title: "Self-Help"
description: "Olen ehtinyt lukea elämäni aika monta kirjaa, jotka voisi luokitella self-help -kategoriaan. Vaikka pidänkin self-help -maailman perusajatuksesta, se herättää välillä melko ristiriitaisia ajatuksia."
date: 2025-03-17T10:15:00+0200
lastmod: 2025-03-17T10:15:00+0200
draft: false
slug: self-help
aiheet:
    - kirjat
resources:
    - name: cover
      src: cover.jpg
      title: "Self-help -kirjoja rivissä"
      params:
        caption: "Kuva: Angie (CC)"
---
Olen ehtinyt lukea elämäni aika monta kirjaa, jotka voisi luokitella self-help -kategoriaan. Vaikka pidänkin self-help -maailman perusajatuksesta, se herättää välillä melko ristiriitaisia ajatuksia.

<!--more-->

{{<cover>}}

Self-help -kirjoja tuntuu olevan joka aihealueesta. Olen itse lukenut muun muassa terveydestä, ajattelusta, positiivisuudesta, onnellisuudesta, valehtelusta, tuottavuudesta, juoksemisesta sekä tietenkin henkilökohtaisesta taloudesta. Joukkoon mahtuu upeita teoksia, mutta myös joitakin todellisia rimanalituksia.

Yksi typerimmistä self-help -kirjoista on ollut [Timothy Ferrissin](https://tim.blog/) [4-Hour Workweek](https://tim.blog/tim-ferriss-books/). Kirjassa toteutuvat monet niistä piirteistä, jotka saavat ihmiset vihaamaan koko self-help -maailmaa ja naureskelemaan sille.

Aluksi se marinoi lukijaansa haavekuvilla, joihin monen on helppo samaistua. Kiinnostaisiko sinuakin makoilla paratiisirannalla rahalla, jonka eteen ei tarvitse tehdä mitään? Vai teetkö mieluummin kahdeksasta neljään työtä, josta et pidä?

Sen jälkeen se tarjoilee yksinkertaisia vinkkejä, jotka lähentelevät päivänselvyyksiä, mutta joita moni ei tule ajatelleeksi. Vähennä sähköpostisi lukeminen 1-3 kertaa viikkoon ja opeta muut ihmiset siihen, ettet ole aina tavoitettavissa. Näin vähennät työkuormaasi.

Tällaiset vinkit voimaannuttavat lukijat. He uskovat, että pystyvät muutoksiin, sillä ne ovat riittävän pieniä ja konkreettisia. Samalla syntyy mielikuva, että kirja on täynnä pieniä käytännönläheisiä temppuja, joita yhdistämällä noustaan ryysyistä rikkauksiin.

Sitten kirja kehottaakin sinua rakentamaan oman bisneksen, jossa ulkoistat kaiken tekemisen halpatyövoimalle Intiaan. Nyt voit elää neljätuntista työviikkoasi ja rikastua tekemättä mitään. Helppoa!

Erityisesti henkilökohtaisen talouden hallinnan ja rikastumisen ympärillä tätä päättömyyttä riittää. Joku viisas sanoikin joskus, että *paras tapa rikastua on kirjoittaa kirja siitä, kuinka rikastutaan*. Aina ongelmat eivät ole kuitenkaan ihan näin ilmeisiä.

Yksi syy, miksi kyllästyin lukemaan self-help -kirjoja, oli niiden vähäinen sisältö. Monissa kirjoissa on yksi tai kaksi kantavaa ideaa, jotka voisi usein tiivistää neljään sivuun. Koska neljän sivun kirja on huonoa bisnestä, asia on venytettävä 200-sivuiseksi teokseksi.

Seurauksena on kirjoja, jotka jankkaavat samaa asiaa uudestaan ja uudestaan. Joissakin tapauksessa self-help -kirjailija on saattanut kirjoittaa useamman kirjan samojen yksinkertaisten ajatusten päälle.

Self-help -kirjoilla ja historialla tuntuu olevan yhteistä se, että niitä kirjoittavat voittajat. Usein kirjailija seisoo itse esimerkkinä siitä, kuinka tehokkaita kirjan ajatukset ovat.

On helppo kirjoittaa positiivisen ajattelun voimasta, jos ei ole elämässään kohdannut suuria vastoinkäymisiä tai halvaannuttavaa masennusta. On helppo kirjoittaa, että luottamalla ystäviin kaikki järjestyy, jos elämäsi on täynnä luottamuksen arvoisia ystäviä - ja sinulla ylipäätään on ystäviä!

Vaikka monien self-help -kirjojen perusajatukset ovatkin ihan hyviä, kirjat antavat niistä helposti liioitellun ja yksinkertaistetun kuvan. Monista ajatuksista on helppo kirjoittaa, mutta niiden toimiva hyödyntäminen monimutkaisessa maailmassa on paljon vaikeampaa.

Nuorempana kuvittelin, että lukemalla pari kirjaa muuttuisin paremmaksi ihmiseksi. Ei se ihan niin mennyt. 

Pidän edelleen self-helpistä sen perusajatuksen takia. Itsensä kehittäminen ja oman elämän parantaminen ovat asioita, joihin pyrin päivittäin. Kaikki kiteytyy siihen, etten halua olla oman elämäni uhri. Haluan olla sen ohjaaja. Se on toiminut kohdallani verrattain hyvin.

Nykyään olen hieman skeptisempi self-help -kirjojen suhteen. En ole lukenut niitä moneen vuoteen, koska kyllästyin siihen, kuinka vähän sanottavaa niillä usein on.

Välillä on vaikea tehdä rajanveto tieto- ja self-help -kirjojen välille. Vahvasti tieteeseen ja tutkimukseen pohjautuvat kirjat eivät välttämättä tarjoile oikotietä onneen, mutta ne antavat paljon toimivampia ja realistisempia työkaluja, jos olet valmis ajattelemaan omilla aivoillasi.

Jos minun pitäisi valita elämääni eniten vaikuttanut kirja, se olisi [Susan Cainin](https://susancain.net/) kirjoittama [Quiet: The Power of Introverts in a World That Can't Stop Talking](https://susancain.net/book/quiet/). Se ei ole varsinainen self-help -kirja, mutta se voi toimia sellaisena. Minun kohdallani siitä tuli elämäni merkittävin self-help -kirja.

Saatoin antaa kuvan, etten pitäisi self-help -kirjoista, tai että niiden lukeminen olisi ollut turhaa. Tämä ei kuitenkaan ollut tarkoitukseni.

Pidän edelleen self-help -kirjoista. En vaan odota niiden lukemista ruusuinen tulevaisuudenkuva silmissä. Uskon itse siihen, että meillä on parhaimmat mahdollisuudet vaikuttaa itseemme. Tästä syystä self-help -kirjoilla on paikkansa ainakin minun elämässä.

Lukemistani kirjoista on jäänyt läjäpäin hyödyllisiä ajatuksia omaan työkalupakkiin. Jopa Ferrissin kirjasta. Hän oli oikeassa siinä, että voin opettaa ihmiset siihen, etten ole aina tavoitettavissa. Se on tehnyt paitsi työn tekemisestä, niin myös elämästäni paljon mukavampaa. Työviikkoni ei kaikesta huolimatta ole lyhentynyt neljään tuntiin. Toisaalta en ole ulkoistanut tekemistäni Intiaan, joten voin syyttää siitä vain itseäni.

Tällä hetkellä keskityn lukemaan fiktiota, mutta oman self-help -annokseni saan podcastien kautta. Juuri nyt aktiivisessa kuuntelussa on [Feel Better, Live More -podcast](https://drchatterjee.com/podcast-episodes/). Yli kaksituntiset jaksot sopivat loistavasti pitkien juoksulenkkien kuuntelumateriaaliksi.