---
title: "Tein itse ja sain hyvän mielen"
description: "Kirjoitin viikko sitten kaiutinprojektistani. Projekti tuli eilen valmiiksi. Tein itse ja säästin. Vai säästinkö?"
date: 2025-01-24T14:00:00+0200
lastmod: 2025-01-24T14:00:00+0200
draft: false
slug: tein-itse-ja-sain-hyvan-mielen
aiheet:
    - hyvinvointi
resources:
    - name: cover
      src: cover.jpg
      title: "Tietokonepöydällä näytön molemmille puolille asetetut kaiuttimet"
      params:
        caption: ""
---
Kirjoitin viikko sitten [kaiutinprojektistani]({{< ref "/blogi/2025/2025-01-16-puutöillä-rentoutumista" >}}). [Projekti]({{< ref "/muuta/projektit/2025-kaiuttimet-tietokonepoydalle" >}}) tuli eilen valmiiksi. Tein itse ja säästin. Vai säästinkö?

<!--more-->

{{<cover>}}

Jokainen vähänkään enempää kaiuttimiin ja äänentoistoon perehtynyt tietää, että se on sellainen harrastus, jossa rahan käytölle ei tunnu olevan ylärajaa. Itse en juuri mitään kaiuttimista ymmärrä, enkä kaipaa hifi-tason äänentoistoa.

Luin ennen projektia useammasta eri lähteestä, että mikäli kaiuttimet tekee itse, voi säästää suuren summan rahaa. Nyt kun kaiuttimet ovat valmiit, väite tuntuu pitävän paikkaansa. Tekemäni kaiutinparille tuli hintaa materiaaleineen 316 euroa[^1]. Omaan korvaan ne kuulostavat kaiuttimilta, joista saa maksaa kaupassa helposti yli 800 euroa.

Luonnollisesti en laske käyttämälleni ajalle hintaa. Miksi? Siksi, että se oli äärimmäisen hyvin käytettyä aikaa. 

Sen lisäksi, että sain itselleni kaiuttimen, sain myös hyvän mielen. Se oli käsityöterapiaa. Kuluneet viikot ovat olleet mahtavia. Silloinkin kun päivä on ollut huono, sen paras hetki on ollut verstaalla askartelu.

Kun kuuntelin aamulla musiikkia ja katselin kaiuttimia, huomasin, että ne tuovat edelleen hyvää mieltä. Sen lisäksi, että pidän siitä, miten ne toimivat ja miltä ne näyttävät, ne muistuttavat minua myös hyvistä hetkistä. Ja siitä, kuinka paljon uutta opin projektin aikana.

Minun täytyy kehitellä jokin uusi projekti. Jokin, joka vaatii aikaa ja keskittymistä. Jossa saa tehdä käsillään ja jossa on jotain, mitä en osaa. Haluan oppia.

[^1]: En käyttänyt projektiin läheskään kaikkia materiaalia. Vaneria on jäljellä niin paljon, että voisin tehdä toiset kaiuttimet. Vaimennusmateriaalia riittäisi viidelle kaiutinparille. Kaiuttimien todellinen hinta on siis jonkin verran vähemmän.
