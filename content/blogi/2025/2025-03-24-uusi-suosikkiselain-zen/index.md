---
title: "Uusi suosikkiselain: Zen"
description: "Kaipailin jokin aika sitten Firefox-pohjaista selainta, joka toteuttaisi pari toivetta. Mastodonissa minulle ehdotettiin Zen-selainta, joka on osoittautunut muutaman viikon kokeilun perusteella erittäin toimivaksi selaimeksi."
date: 2025-03-24T18:35:00+0200
lastmod: 2025-03-24T19:26:00+0200
draft: false
slug: uusi-suosikkiselain-zen
aiheet:
    - tekniikka
resources:
    - name: cover
      src: cover.jpg
      title: "Zen-selaimen logo ja teksti: Welcome to a calmer internet"
      params:
        caption: ""
---
Kaipailin jokin aika sitten Firefox-pohjaista selainta, joka toteuttaisi pari toivetta. Mastodonissa minulle ehdotettiin [Zen-selainta](https://zen-browser.app/), joka on osoittautunut muutaman viikon kokeilun perusteella erittäin toimivaksi selaimeksi.

<!--more-->

Zenin suunnittelulähtökohta on minimalismissa, ja se näkyy. Selain on käyttöliittymää myöten pelkistetty, eikä sitä ole kyllästetty tarpeettomilla ominaisuuksilla. Kun otin Zenin käyttöön, minulle tuli tunne, että *se on selain, joka keskittyy olemaan selain*. Se ei yritä ratkaista kaikkia maailman ongelmia.

Zen sisältää joitakin ominaisuuksia, joita arvostan suuresti.

Ensimmäinen näistä on työtilat. Työtila on kokonaan eriytetty ympäristö, jossa on omat välilehdet, kirjautumiset ja niin edelleen. Tämä mahdollistaa sen, että voin pitää työasiat erillään henkilökohtaisista jutuista.

Työtilojen sivupalkkiin voi kiinnittää tietyt sivustot, jotka ovat aina listassa ylimmäisenä. Näin itselle tärkeät ja usein käytetyt sivustot löytyvät tutulta paikalta. Nämä välilehdet ovat myös oletuksena auki, kun selaimen käynnistää.

{{<webm file="workspaces.webm" autoplay="true">}}

Toinen on jaetun ruudun näkymä. Sen ansiosta voin pitää yhdessä selainikkunassa useampaa nettisivua auki. Käytän tätä usein kirjoittaessa. Selaimen toinen puoli on varattu kirjoittamiselle ja toinen puoli lähteiden penkomista varten. Zen ei kuitenkaan rajoita auki olevia sivuja kahteen. Voit itse valita, ovatko sivut aseteltu pystyyn, vaakaan vai ruudukkoon.

{{<webm file="split-screen.webm" autoplay="true">}}

Nämä kaksi ominaisuutta olivat vaatimuksia, jotka asetin selaimelle. Niiden lisäksi Zen sai minut tajuamaan, että pidän myös kolmannesta ominaisuudesta: ponnahdusikkunana aukeavista sivuista. Sen sijaan, että linkkiä klikkaamalla aukeaisi uusi välilehti, Zen aukaiseekin sivun vanhan sivun päälle kelluvana ikkunana.

{{<webm file="glance.webm" autoplay="true">}}

Omassa käytössä tämä toimii hienosti, sillä yllättävän usein klikkaan linkkiä, luen sisällön ja sen jälkeen suljen välilehden ja palaan alkuperäiselle sivulle. Näiden ponnahdusikkunoiden avulla välilehtipalkki ei täyty kertakäyttöisistä sivuista. Ero on pieni, mutta tuntuva. Mikäli ponnahdusikkunan haluaa omaksi välilehdeksi, se onnistuu yhdellä klikkauksella.

Viikon sisällä julkaistu versio toi sivupalkissa näkyvän mediasoittimen. Parasta siinä on se, että se toimii työtilojen yli. Käytän musiikin soittamiseen [Navidromen](https://www.navidrome.org/) web-käyttöliittymää henkilökohtaisessa työtilassa. Vaikka olisin työskentelemässä työasioiden parissa, pystyn silti helposti ohjaamaan Navidromea.

Selaimessa on joitakin muitakin nimenomaan netin selailuun liittyviä ominaisuuksia, mutta itse en niitä juurikaan käytä.

Zenin käyttöönotto vaati minulta vanhan pois oppimista. Suurin syy tähän oli pystysuuntainen välilehtipalkki, jota olin vältellyt viimeiseen asti. Zenissä sitä ei kuitenkaan saa pois päältä, joten siihen oli pakko totutella. Näin muutaman viikon käytön jälkeen on tunnustettava, että pystysuuntainen välilehtipalkki on itse asiassa tosi kiva!

Jotkin suunnitteluratkaisut voivat aiheuttaa hämmennystä. Esimerkkinä osoitepalkki, jolle Zen jättää todella vähän tilaa. Se on sijoiteltu sivupalkin yläosaan, joten osoitteesta näkyy vain sen alku. Osoitteen saa kuitenkin kokonaan näkyviin klikkaamalla osoitepalkkia. Vaihtoehtoisesti asetuksista voi kytkeä päälle erillisen osoitepalkin.

Pidän näistä minimaalisuuteen pyrkivistä ratkaisuista. Selaimen työkalut eivät vie tilaa varsinaiselta sisällöltä. Sama toistuu uutta välilehteä aukaistaessa.

Uuden välilehden saa auki *Ctrl/Cmd + T* -näppäinyhdistelmällä. Sen sijaan, että selain avaisi heti välilehden, se avaakin pienen kelluvan ikkunan, johon voit kirjoittaa osoitteen, johon haluat siirtyä. Enterillä osoite aukeaa uuteen välilehteen, escillä ikkuna katoaa näkyvistä, eikä uutta välilehteä avata. Jälleen työkalut ovat näkyvissä vain silloin, kun oikeasti tarvitset niitä.

Omassa käytössä olen huomannut, että joissain tilanteissa Zenin minimaalisuus voi aiheuttaa pientä kitkaa. Esimerkiksi selaimen lisäosat ovat aina piilossa valikoiden takana. Joidenkin lisäosien kohdalla tämä voi olla rasittavaa. Myös kirjanmerkkien käyttäminen on ärsyttävän konstikasta. Nämä ongelmat on kuitenkin ratkaistavissa, mikäli asetuksista kytkee erillisen osoitepalkin päälle.

Näistä pienistä hankaluuksista huolimatta Zen on osoittautunut todella mukavaksi selaimeksi. Mikäli haluat minimalistisen, avoimen lähdekoodin selaimen, joka pohjautuu Firefoxiin, suosittelen kokeilemaan [Zeniä](https://zen-browser.app/)!

**Muokkaus 24.3.2025 kello 19:26**: lisätty mainita siitä, että Zeniin on mahdollista saada erillinen osoitepalkki näkyviin.