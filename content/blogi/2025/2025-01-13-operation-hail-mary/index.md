---
title: "Kirja-arvostelu: Project Hail Mary"
description: "Suomalaisen kirjallisuuden teemavuosi päättyi, joten otin työn alle pitkään lukulistalla olleen, Andy Weirin kirjoittaman Project Hail Maryn - suomeksi Operaatio Ave Maria."
date: 2025-01-13T05:45:00+0200
lastmod: 2025-01-13T05:45:00+0200
draft: false
slug: project-hail-mary
aiheet:
    - kirjat
resources:
    - name: cover
      src: cover.jpg
      title: "Kirjan kansikuva, jossa pitkään köyteen kytketty astronautti leijailee avaruudessa"
---
Suomalaisen kirjallisuuden teemavuosi päättyi, joten otin työn alle pitkään lukulistalla olleen Andy Weirin kirjoittaman Project Hail Maryn - suomeksi Operaatio Ave Maria. Voi pojat mikä elämys!

<!--more-->

![Kirjan kansikuva, jossa pitkään köyteen kytketty astronautti leijailee avaruudessa](kansi.jpg)

### Tarina

Tyypillisesti aloitan kirja-arvostelut kertomalla spoilerivapaan tiivistelmän siitä, mitä kirjassa tapahtuu. Nyt teen poikkeuksen, sillä tästä kirjasta on lähes mahdotonta kertoa yhtään mitään pilaamatta elämystä. Tarinan sijaan kerron, kuinka kirja alkaa.

Mies kuulee tietokonemaisen naisäänen: "Paljonko on kaksi plus kaksi?" Hän yrittää vastata, mutta suusta tulee pelkkää mongerusta. "Väärä vastaus", vastaa tietokoneääni.

Hän ei näe mitään. Hetken päästä mies tajuaa, että tämä johtuu siitä, että hänen silmänsä ovat kiinni. Hän yrittää aukaista niitä, mutta silmäluomet eivät tottele. Hän kerää kaiken tahdonvoimansa ja saa lopulta silmänsä auki. Hän pystyy liikuttamaan silmiään ja jollain epämääräisellä tavalla myös suutaan, mutta siihen se sitten jääkin. Hänen raajansa eivät liiku.

Hän pystyy tuntemaan kehonsa, ainakin jotenkin. Mies tuntee makaavansa sängyssä. Sänky on huoneessa, joka muistuttaa sairaalaa. Hän ei muista, miten tai miksi on päätynyt sinne. Itse asiassa hän ei muista yhtään mitään. Ei edes sitä, kuka hän on.

"Paljonko on kaksi plus kaksi?", kysyy naisääni samalla tietokonemaisella tarkkuudella.

Mies kerää taas kaiken tahdonvoimansa ja onnistuu kääntelemään päätään. Hän näkee, että tunne sängyssä makaamisesta piti paikkaansa. Sen lisäksi hän tajuaa, että on alasti ja ympäri hänen kehoaan on kytketty lukemattomia letkuja.

"Paljonko on kaksi plus kaksi?", toistaa tietokone.

Mitä on tapahtunut? Missä hän on? Kuka hän on?!

### Weiriä uudella tavalla

Andy Weir tuli itselle tutuksi [Yksin marssissa -elokuvan](https://www.imdb.com/title/tt3659388/) myötä. Pidin elokuvasta kovasti ja päätin lukea kirjan, johon se pohjautui. Siitä tuli yksi suosikkikirjoistani.

Weir on tunnettu [hard science fiction](https://en.wikipedia.org/wiki/Hard_science_fiction)-tyylistään. Hän pyrkii rakentamaan tarinan tieteellisten faktojen varaan ja Yksin marssissa tulikin tunnetuksi osittain siitä, että se oli tieteellisesti niin uskottava.

Luin seuraavaksi Weirin hieman kömpelön [Artemis](https://finna.fi/Record/helmet.2390705?sid=4901603550)-kirjan ja tajusin, että hänellä tuntuu olevan vain yhdenlainen tapa kirjoittaa tarinoita. Artemis oli kuin huonompi versio Yksin marssista -kirjasta, mutta siinä oli samanlainen päähenkilö, samanlainen huumori ja samanalainen kovaan tieteeseen nojaava ja insinöörimäisiä nippelitietoja viljelevä tyyli.

Niinpä oletin, että Weir jatkaa samalla linjalla myös Project Hail Maryn kohdalla. Koska osa Weirin huumorista pohjautuu tapaan, jolla hän käyttää englanninkieltä, päätin lukea kirjan englanniksi.

Project Hail Mary olikin jotain muuta. Siinä on monia tuttuja elementtejä ja päähenkilökin omaa samoja piirteitä, kuin aikaisempien tarinoiden päähenkilöt, mutta siinä oli kokonaan uudenlainen tunnelma. Vaikka tämäkin kirja nojaa tieteeseen, se tuntui selkeältä fiktiolta, joka uskaltaa ottaa askeleita myös tieteen ulkopuolella.

Kirja ei ole samalla tavalla hauska kuin Weirin aikaisemmat teokset. Siinä on samankaltainen huumori, mutta Weir käyttää sitä paljon säästeliäämmin. Tästä huolimatta teos ei ole hirvittävän vakava, vaikka se käsitteleekin vakavia ja ajatuksia herättäviä teemoja.

### Jännittävä ja sympaattinen

Kun kirja tarjoaa heti ensimmäisillä sivuilla mysteerin, olen helposti koukussa. Project Hail Mary tekee tismalleen sen ja ylläpitää jännitystä aina viimeisille sivuille asti.

Lukijana tiedät yhtä paljon kuin tarinan päähenkilö, **Ryland Grace**. Kun päähenkilö muistaa itsestään ja aikaisemmista tapahtumista jotain, se kerrotaan takauman kautta. Tämä oli mielestäni loistava veto Weiriltä, sillä samaan aikaan kun päähenkilö kerää rippeitä itsestään, myös lukija saa uuden tiedonmurusen käsillä olevasta mysteeristä.

Kahdessa ajassa pomppiminen käy itselleni helposti sekavaksi, mutta Project Hail Maryssa tätä ongelmaa ei ollut. Raja nykyhetken ja menneisyyden välillä on selkeä ja helppo erottaa.

Kirja alkaa Graceen liittyvänä mysteerinä, mutta se ei suinkaan ole tarinan suurin konflikti. Gracen käsissä on konflikti, joka on paljon suurempi kuin hän itse. Mitä enemmän hänelle (ja lukijalle) selviää, sitä suuremmaksi konflikti kasvaa.

Project Hail Marysta ei jännitystä puutu. Juuri kun kuvittelet, että se antaa pienen hengähdystauon, se kiristää otetta ja iskee sinua uusilla haasteilla ja jännittävillä elementeillä. Weirin huumori pitää huolen siitä, että touhu ei käy turhan raskaaksi.

Tarina on tosi sympaattinen. Raakojen tieteellisten nippelitietojen rinnalla kulkee inhimillisiä teemoja. Se kertoo siitä, mitä on olla ajatteleva elävä olento, ihminen. Se kertoo yksinäisyydestä, ystävyydestä ja uhrautumisesta. Kirja saa ajattelemaan sitä, mitä ihmiskunta voisi lajina tehdä, jos pystyisimme olemaan paras mahdollinen versio itsestämme. Jos osaisimme elää ja tehdä asioita sovussa. Se kertoo siitä, kuinka sopivissa olosuhteissa asiat voivat olla enemmän kuin osiensa summa - riippumatta siitä, kuinka erilaisia osaset ovat.

### Henkilöt

**Ryland Grace** ratkoo asiat järkeilyn ja tieteen avulla. Hän on rääväsuu, joka ei kiroile. Hän on eräänlainen yksinäinen susi, joka käsittelee henkiset haasteensa huumorin avulla. Usein huumori on väriltään mustaa. Hän osaa olla yksin, mutta ei ole immuuni yksinäisyydelle. Jos olet lukenut Weirin aikaisemmat kirjat, konsepti kuulostaa varmasti tutulta.

Joidenkin tarinoiden henkilöt tekevät hölmöjä ja ajattelemattomia asioita, mutta Grace edustaa toista äärilaitaa. Hän pohtii jokaista tekoaan hyvin tieteellisellä tavalla. Kirja pitää huolen siitä, että lukija ymmärtää, miksi Grace toimii niin kuin toimii. Vaikka usein hän toimiikin oman persoonansa ja halujensa mukaan, lähes yhtä usein hän joutuu tekemään vaikeita päätöksiä vain siksi, ettei muita vaihtoehtoja ole.

Itse näen, että tarinassa on toinenkin päähenkilö. Jos Grace on eräänlainen aivojaan käyttävä tiedeihminen, **Rocky** on tekemiseen keskittyvä insinööri. Hän ei juurikaan ymmärrä huumorin päälle. Totta puhuen hän ei ymmärrä monia muitakaan asioita Gracessa. He ovat monella tapaa toisensa vastakohtia, mutta samaan aikaan heissä on paljon yhteistä.

Heidän erilaisuutensa tekee monista asioista vaikeita. Heillä on kuitenkin käsissään ongelma, jota he koettavat henkilökohtaisista haasteistaan huolimatta ratkoa yhdessä. Kahden päähenkilön välisen suhteen kehittyminen on tosi hauskaa seurattavaa.

Tarinassa on kourallinen muitakin henkilöitä. Monet niistä tulevat tutuksi erityisesti takaumien kautta.

Yksi selkeimmistä on **Eva Stratt**, joka on Hail Mary -projektin johtohahmo. Hän on järkkymätön johtaja, joka ei kumarra ketään, eikä pelkää tehdä vaikeita päätöksiä saavuttaakseen haluamansa. Hän ei kuitenkaan ole paha. Hän on henkilö, joka on valmis ottamaan vaikeat päätökset harteilleen, jotta kenenkään muun ei tarvitsisi sitä tehdä. Strattin kylmän ulkokuoren alla sykkii kuitenkin lämmin sydän, joka haluaa kaikille hyvää. Hän on kylmä, koska hänen täytyy olla.

Muut hahmot pysyvät enemmän taka-alalle. Minulle oli alusta asti selvää, ketkä henkilöistä ovat tarinan kannalta merkityksellisiä ja ketkä toisarvoisia. Weir on tehnyt tässä suhteessa hyvää työtä. Kaikki henkilöt ovat riittävän erilaisia, vaikka jokaisessa niissä onkin jotain "weirmäistä".

### Upea elämys

Project Hail Mary on niitä kirjoja, joita lukiessa on vaikea aavistella, mihin tarina vie tai miten se päättyy. Koetin arvailla loppua läpi kirjan, mutta se onnistui silti yllättämään minut. Kirja saa ansaitsemansa lopun ja tekee sen tavalla, josta jää hyvä mieli.

Jos minun pitäisi kaivamalla kaivaa kirjasta jotain kritisoitavaa, niin se liittyisi tarinan viimeiseen viidennekseen. Kirja ottaa oman aikansa, jotta se voi pureutua kaikkiin mielenkiintoisiin yksityiskohtiin. Loppu tuntuu tarpeettoman kiirehdityltä muuhun tarinaan nähden. Kun koko kirja kuvailee Gracen päivittäistä elämää, lopun pikakelaus jätti vähän kylmäksi. Harvasta kirjasta voi näin sanoa, mutta Project Hail Mary olisi voinut helposti olla 100 sivua pidempi.

Koska iso osa tarinaa nojaa niin vahvasti tieteeseen, osa sen ratkaisuista tuntui siltä, että niissä oikaistiin vähän turhan paljon. Nämä ovat kuitenkin kaivamalla kaivettuja epäkohtia ja menevät nipottamisen puolelle.

Weirin tarina on melkoinen tunteiden vuoristorata. Koin iloa, surua, kaihoa, ikävää ja vihaa. Tieteiskirjaksi Project Hail Maryssa on yllättävän inhimillinen ote, joka vetoaa tunteisiin. Osa kirjan lukeneista ihmisistä sanoivat vuodattaneet kyyneleen jos toisenkin sitä lukiessaan. En ole yllättynyt.

Jos Weirin huumori tai tapa pureutua tieteellisiin nippelitietoihin ei uppoa, ehkä tämä ei ole sinun kirjasi. Itselleni kirja oli täysin kympin elämys, joten luonnollisesti suosittelen sitä muillekin. Project Hail Marysta tuli yksi suosikkikirjojani. Mikäli aiot lukea kirjan, älä selvitä siitä mitään tietoja etukäteen. Kirja on parhaimmillaan, kun jokainen asia tulee yllätyksenä.

Project Hail Marysta on tulossa myös elokuva. Elokuvan pääosassa nähdään Ryan Gosling ja se on tarkoitus julkaista vuonna 2026. Mielenkiinnolla odotan elokuvaversiota, sillä kyseessä on tarina, jota ei ole erityisen helppo tuoda valkokankaalle.

Ohjaajina toimivat Phil Lord sekä Christopher Miller, joiden ohjauskokemus ei ole kovin hääppöinen. Positiivista on se, että käsikirjoituksesta vastaa Drew Goddard, joka käsikirjoitti myös Yksin marssissa -kirjan elokuvakässärin.

