---
title: "Tilaushelvetti"
description: "Päädyin sattumalta katsomaan videon, joka sai minut tajuamaan, että tilauspalvelut ovat yksi syistä, joiden takia hostaan itse ison osan käyttämistäni palveluista."
date: 2025-01-26T10:00:00+0200
lastmod: 2025-01-26T10:00:00+0200
draft: false
slug: tilaushelvetti
aiheet:
    - tekniikka
resources:
    - name: cover
      src: cover.jpg
      title: "Kuuden eri palvelun ja sovelluksen logot: Netflix, Playstatio Plus, Google, ProtonMail, YouTube sekä Photoshop"
      params:
        caption: ""
---
Päädyin sattumalta katsomaan videon, joka sai minut tajuamaan, että tilauspalvelut ovat yksi syistä, joiden takia hostaan itse ison osan käyttämistäni palveluista.

<!--more-->

{{<cover>}}

Video on nimeltään [Subscriptions Are Ruining Our Lives](https://www.youtube.com/watch?v=zptP3GiaulE). Se käsittelee sitä, kuinka yritykset ovat siirtyneet tuotteitaan ja palveluitaan kuukausimaksullisuuteen, ja kuinka se tuhoaa paitsi ihmisten arkea, niin myös itse tuotteet.

En ole koskaan ollut sen enempää määräaikaisuuksien kuin tilauspalveluidenkaan ystävä. En lähtökohtaisesti pidä ajatuksesta, että olen naimisissa yrityksen kanssa. Koko ajatus tilauspohjaisesta palvelusta sopii hyvin harvaan tuotteeseen.

Lehtien kohdalla se vielä toimi. Siinä yritys sai itselleen kohtalaisen luotettavan tulovirran. Samalla asiakas sai joka viikko tai kuukausi *uutta* luettavaa. Molemmat osapuolet saivat sopimuksesta jotain ja diili oli reilu.

Ikävöin aikaa, kun tietokoneisiin sai *ostaa* sovelluksia. Maksoit kiinteän summan rahaa ja sait vastineeksi tuotteen, jonka omistit. Kukaan ei voinut ottaa sitä sinulta pois. Varsinkin suurempien sovellusten kohdalla tällainen mahdollisuus alkaa olla harvinaista.

Lehtiin verrattuna ongelma on siinä, että tilaussopimus ei usein hyödytä kuluttajaa mitenkään. Tilauspalvelua perustellaan sillä, että käyttäjä saa itselleen uusia ominaisuuksia. Tämä on monesti harhaanjohtavaa, sillä suuri osa käyttäjistä ei tarvitse uusia ominaisuuksia. Esimerkiksi Microsoft Office ja Adobe Photoshop ovat tuotteita, jotka ovat olleet vuosikaudet käytännössä valmiita.

Siinä missä lehti antoi kuluttajalle aidosti uutta kiinnostavaa luettavaa, sovelluspäivitykset antavat käyttäjille lähinnä ominaisuuksia, joita he eivät tarvitse. Usein ne tekevät tuotteista huonompia ja hitaampia. Käyttäjälle jää jatkuvan päivittämisen riesa.

Kuluttajalle toinen ongelma on se, että tuotteet on hinnoiteltu niin, että tilauspalvelu tulee kuluttajalle kiinteää hintaa kalliimmaksi 1-2 vuoden sisällä. Tilauspalvelut ovat yksinkertaisesti huono diili.

Ennen striimauspalveluiden aikakautta pidin videovuokraamoista. Vuokraaminen on bisnesmalli, joka tuntui reilulta. Yritys voi "myydä" samaa tuotetta moneen kertaan. Kuluttajan taas ei tarvitse maksaa täyttä hintaa tuotteesta, joka on (ainakin minulle) kertakäyttöinen. Lisäksi kuluttaja maksaa vain siitä mitä käyttää.

Nyt tilalla on tilauspalvelu, jossa käyttäjä saa maksaa jatkuvaa kuukausimaksua, mutta ei saa samaa palvelua. Nykyään maksat siitä, että katsot kyseisen tilauspalvelun *omaa* tuotantoa. Jos haluat katsoa kahden eri palvelun sisältöä, maksat kahta kuukausimaksua. Maksat, vaikka et katsoisi yhtään mitään.

Aikaisemmin pystyit astumaan käytännössä mihin tahansa videovuokraamoon ja löysit sieltä haluamasi elokuvan. Nykyään sinulla on oltava viisi eri tilauspalvelua, jos haluat nähdä kattavasti eri elokuvia ja sarjoja.

Voi tietysti ajatella, että tämä on ihan sama asia, kuin lehtien tilaaminen. Jos haluat lukea viidestä eri aiheesta, joudut tilaamaan viittä eri lehteä. On kuitenkin hyvä muistaa myös se, että mikäli sinulla ei ollut rahaa tilata lehtiä, pystyit menemään kirjastoon ja lukemaan ne siellä. Lehdet olivat ja ovat edelleen myös heidän käytössään, joilla ei ole varaa tilauksiin. Pystyit myymään lehtiä divareihin ja lainaamaan niitä kaverillesi. Sinä omistit lehdet. Striimauspalveluissa et omista yhtään mitään.

Yrityksille tämä on tietenkin vain hyvä asia. Ne tietävät myös sen, että monet ihmiset unohtavat perua tilaukset, tai jättävät sen tekemättä puhtaasti laiskuuttaan. Monet eivät osaa edes luetella kaikki tilauspalveluita, joista maksavat. Rahaa virtaa sisään ja mitään ei tarvitse antaa vastineeksi.

Etenkin nykyisessä tekoälyhypessä kiinnostus maksaa sovelluksista ja palveluista kuukausimaksua on pyöreä nolla. Ajatus siitä, että maksamallani rahalla tuotetaan haitallista roskaa, on vastenmielinen. Tästä syystä olen pyrkinyt korvaamaan mahdollisimman monet palvelut avoimen lähdekoodin ratkaisulla, joita voin pyörittää omalla palvelimella. Vaihtoehtoisesti olen ratkaissut pienemmät tarpeet itse tehdyillä sovelluksilla.

Pidän siitä ajatuksesta, etten ole yhdenkään yrityksen talutushihnassa, eikä minulle tarpeelliset sovellukset lakkaa toimivasta yritysten tekemien muutosten takia. Erityisen mielissäni olen siitä, ettei yritys voi mielivaltaisesti muuttaa hinnoittelua. Ongelma ei ole niinkään se, että joudun maksamaan. Maksan mielelläni hyvästä ja reilusta palvelusta, joka tuo minulle lisäarvoa. Monet tuotteet eivät vaan ole hyviä, reiluja tai tuota lisäarvoa.

Kokonaan oma kategoriansa on videossakin käsitellyt fyysisten tuotteiden tilauspalvelut. Sukulaiselle oli onnistuttu myymään sähköhammasharja tilauspalveluna. Mihin ihmeeseen sähköhammasharja tarvitsee tilausta? Ei yhtään mihinkään! 
Yritys kyllä postittaa hänelle uuden harjapään tasaisin väliajoin (riippumatta sitä tarvitseeko hän sitä vai ei). Ainut "arvo" on se, että hänen ei tarvitse hakea sitä kaupasta. Hänen on kuitenkin haettava kaikki muut taloustuotteet, joten mikä se hyöty nyt sitten on?

Fyysisten tuotteiden tilauspalvelu on käytännössä itsetuhonappi, jonka on annettu yritykselle. Lähihistoria on täynnä esimerkkejä siitä, kuinka fyysisesti täysin toimivat laitteet lakkaavat toimimasta, koska kuluttaja lakkaa maksamasta kuukausimaksua, tai yritys lopettaa toimintansa. Miksi ihmeessä suostuisin tällaiseen, etenkin jos itse tuote on vähänkään arvokkaampi? Haluan omistaa tuotteen, josta maksan.

Nykyään välttelen kaikkia fyysisiä tuotteita, joiden käyttö vaatii jonkinlaisen tilauksen. Välttelen myös mahdollisuuksien mukaan laitteita, jotka vaativat tarpeettomasti nettiyhteyttä. Se on helposti merkki siitä, että yritys haluaa kontrolloida kodissani olevaa laitetta nyt tai myöhemmin.

Saa nähdä, kuinka pitkään menee, että televisioita, pelikonsoleita ja jääkaappeja ei saa ostettua ilman tilausta. Toivottavasti EU pistää asialle stopin ennen kuin touhu lähtee tämän enempää lapasesta.
