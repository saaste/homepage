---
title: "Advent of Code 2024: 13. päivä"
linkTitle: "13. päivä"
lastmod: 2024-12-13T17:04:00+0200
summary: "Haasteen ensimmäinen päivä, joka mursi minut."
---
### Ensimmäinen osa
Edessä on läjä pelikoneita, jossa kouraa ohjaamalla voi voittaa palkinnon, mikäli sen saa nostettua kouralla ylös. Pelit ovat kuitenkin hieman erikoisia, sillä laitteessa on vain yksi palkinto. Sitä ei myöskään ohjata joystickilla, vaan laitteessa on kaksi nappia: `A` ja `B`.

Nappien painaminen liikuttaa kouraa aina tietyn määrän tiettyyn suuntaan, eikä tähän voi vaikuttaa. Tämän lisäksi jokainen napin painaminen vaatii pelimerkkejä. A-napin painaminen maksaa `kolme` pelimerkkiä ja B-napin painaminen `yhden` pelimerkin.

Esimerkkisyöte näyttää tältä:
{{< highlight text >}}
Button A: X+94, Y+34
Button B: X+22, Y+67
Prize: X=8400, Y=5400

Button A: X+26, Y+66
Button B: X+67, Y+21
Prize: X=12748, Y=12176

Button A: X+17, Y+86
Button B: X+84, Y+37
Prize: X=7870, Y=6450

Button A: X+69, Y+23
Button B: X+27, Y+71
Prize: X=18641, Y=10279
{{< /highlight >}}

Ensimmäiset kolme riviä kertovat ensimmäisen laitteen toimintaperiaatteen ja palkinnon sijainnin. A-nappi liikuttaa kouraa `94` yksikköä X-akselia pitkin ja `34` yksikköä Y-akselia pitkin. B-nappi liikuttaa sitä `22` yksikköä X-akselia pitkin ja `67` yksikköä Y-akselia pitkin. Palkinto sijaitsee kohdassa `8400, 5400`. Palkinnot on sijoiteltu niin, että jos ne on mahdollista voittaa, se onnistuu alle *sadalla* napin painamisella, koska kukas sitä muuten pelaisi?

Selvitettäviä asioita on kaksi:
1. Onko palkintopisteeseen ylipäätään mahdollista päästä
2. Jos nappiyhdistelmiä on useita, mikä niistä on halvin, eli maksaa vähiten pelimerkkejä

Tämä sama päättely on tehtävä kaikille laitteille. Tehtävänä on selvittää pienin summa, jolla kaikki mahdolliset palkinnot voi saada.

Ongelma näytti omaan silmään matemaattiselta. Ikävä kyllä matemaattiset taitoni ja matematiikkaan liittyvä työkalupakkini ovat varsin vajavaisia. Mieleen tupsahteli kuitenkin ajatuksia suurimmasta yhteisestä tekijästä ja lukujen jakamista keskenään. Ajattelin, että oleellista olisi selvittää, voiko palkintoa ylipäätään voittaa, ennen kuin erilaisia kombinaatioita lähdetään yrittämään.

Ennen kuin koodasin riviäkään, päätin ratkaista ongelmaa hakukoneella. Koetin löytää näppäriä laskukaavoja, jolla saisin suoraan selvitettyä, onko ratkaisu mahdollinen. Löysin joitakin oikean suuntaiselta tuntuvia avainsanoja, kuten [Diofantoksen yhtälö](https://fi.wikipedia.org/wiki/Diofantoksen_yht%C3%A4l%C3%B6), mutta kuvaukset menivät minulta yli hilseen.

Lopulta ajattelin, että koska pelikoneita on varsin rajallinen määrä ja nappien painaminen on rajattu sataan, voisin ratkaista tämän *brute force* -tekniikalla ja kokeilla kaikki yhdistelmät läpi. Minun tarvitsisi testata `10000` yhdistelmää jokaiselle pelikoneelle ja se on ihan tehtävissä.

Ensiksi keräsin kaikki mahdolliset yhdistelmät, jolla palkintoon voi päästä käsiksi. Tässä kohtaa yllätyin. Tehtävään lisätty ajatus halvimmasta mahdollisesta yhdistelmästä oli pelkkää hämäystä. Ainakin omalla syötteellä ratkaisuja on aina vain yksi! Huijausta!

Keräsin sitten ratkaisut talteen ja summasin niiden vaatimat pelimerkit ja sain oikean tuloksen. En uskonut hetkeäkään, että ratkaisu toimisi toisessa osassa.

### Toinen osa

Eikä se toiminutkaan. Selvisi nimittäin, että palkinnon sijainnin kanssa oli käynyt jonkinlainen yksikkömuunnosvirhe, ja palkintojen sijainteihin pitäisi lisätä `10000000000000`. Ensimmäinen esimerkki muuttuisi siis `8400` -> `10000000008400`.

Tämä tarkoittaa tietenkin sitä, että aikaisempi brute force -menetelmä muuttuisi täysin käyttökelvottomaksi. Päätin alkaa taas tuijotella numeroita ja palata aikaisemmin löytämiini hakutuloksiin.

Sen verran ajatus juoksi päästä, että ongelma näytti jonkinlaiselta yhtälön ratkaisemiselta. Jos pysytään ensimmäisen osan pienissä luvuissa ja katsotaan ensimmäistä esimerkkiä, ongelman voisi tiivistää kahteen yhtälöön:
{{< highlight text >}}
94 * N + 22 * M = 8400
34 * N + 67 * M = 5400
{{< /highlight >}}

Minun pitäisi löytää sellaiset `N` ja `M` arvot, jotka toteuttavat tuon yhtälön. Luonnollisestikaan kaikille yhtälöille sitä ei löydy. Kuinka ollakaan, hakukoneen kanssa painiminen vei minut jälleen aikaisemmin mainittuun Diofantoksen yhtälöön. Käytännössä se tarkoittaa yhtälöä, jossa käsitellään pelkästään kokonaislukuja. Nämä yhtälöt, joita mielessäni pyörittelin, kuuluvat tuohon kategoriaan. Pelikoneella ei voi tehdä ainoastaan kokonaisia siirtoja, ei puolikkaita.

Sen jälkeen upposin matematiikan maailmaan ja koetin saada itse itseäni ymmärtämään, kuinka näitä yhtälöitä ratkaistaan. Löysin yhden tavan ratkaista nämä yhtälöt. Se taas puolestaan vaati [suurimman yhteisen tekijän](https://fi.wikipedia.org/wiki/Suurin_yhteinen_tekij%C3%A4) löytämistä kahden annetun luvun väliltä.

Niin hullulta kuin se tuntuikin, onnistuin rakentamaan koodin, joka pystyisi ratkaisemaan näitä yhtälöitä. Ongelmana oli se, että jos yhtälöön on olemassa ratkaisu, sille on on olemassa ääretön määrä ratkaisuja. Useimmat ratkaisut tarjoaisivat miinusmerkkisiä kokonaislukuja, jotka eivät käy päivän tehtävään. Lopulta tämäkin ratkaisu päätyi tekemään brute forcea. Ratkaisuni toimi hyvin pienien lukujen kanssa, mutta ei suurien. Voi itku! Ennätin innostua.

Yritin miettiä, että onko jotain tapaa, jolla voisin jakaa tuon hillittömän kokoisen luvun pienemmäksi, ratkaista yhtälön pienemmillä luvuilla, ja sitten kertoa tuloksen taas suureksi. Ja kyllä, se todella on mahdollista ja kyseessä on [Extended Euclidean -algoritmi](https://en.wikipedia.org/wiki/Extended_Euclidean_algorithm). Onnistuin toteuttamaan myös tämän, mutta senkin ongelma oli siinä, että se palautti negatiivisia lukuja. Jotta sekä `N` että `M` olisivat positiivisia, minun pitäisi tehdä lisää temppuja.

Olin tässä kohtaa käyttänyt näiden asioiden sisäistämiseen useamman tunnin ja totesin tässä kohtaa, että tämä on yksi niitä Advent of Code -tehtäviä, jotka vaativat sellaista matemaattista tietotaitoa, jota minulla ei vaan ole. Siksi päätin kurkata [Advent of Coden subredittiin](https://www.reddit.com/r/adventofcode/), jonka meemikuvat yleensä ohjaavat oikeaan suuntaan paljastamatta vastausta. Heti ensimmäisenä puhuttiin lineaarialgebrasta ja otin tämän merkiksi siitä, että olin oikealla jäljillä, mutta taidot eivät vaan riitä - en ymmärrä lineaarialgebrasta yhtään mitään.

Tästä tuli siis haasteen ensimmäinen päivä, joka ei ratkennut omilla tietotaidoilla.

Saatan käydä lunttaamassa jonkun toisen toteutusta ja tehdä sen pohjalta oman ihan vaan oppimismielessä. Päivitän tämän sivun, jos näin tapahtuu. Nyt on kuitenkin pidettävä pieni tauko.

{{< highlight shell >}}
$ go run . -d 13 -s 1
Day 13 / Step 1 result: 38839
Execution time 3.5703ms
{{< /highlight >}}

- [Haastesivu](https://adventofcode.com/2024/day/13)
- [Ratkaisun koodi](https://github.com/saaste/advent-of-code-2024/blob/main/pkg/puzzle/13.go)