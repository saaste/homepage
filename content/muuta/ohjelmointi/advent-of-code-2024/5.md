---
title: "Advent of Code 2024: 5. päivä"
linkTitle: "5. päivä"
lastmod: 2024-12-05T10:24:00+02:00
summary: "Ajattelua vaativan ongelman ratkomista flunssan kourissa."
---
### Ensimmäinen osa
Hyppäsin viimeisen päivän haasteeseen alkavan flunssan kourissa. Taisin käydä hieman hitaalla, sillä minulla oli hienoisia vaikeuksia ymmärtää haasteen kuvausta. Yritetään silti.

Tehtävänä on järjestää *joulupukin reen laukaisuun liittyvään turvallisuusohjeeseen* tulevien päivitysten sivunumerot - tiedän, tämä kaikki kuulostaa niin järkevältä. Annettu syöte koostuu kahdesta osasta.

Ensimmäinen osa listaa sääntöjä, jotka sanelevat, missä järjestyksessä sivujen on oltava, mikäli kumpikin sivuista on mukana päivityksessä.
{{< highlight text >}}
47|53
97|13
97|61
97|47
97|75
{{< /highlight >}}

Jos siis päivitys sisältää sivunumerot `47` ja `56`, sivun `47` on oltava ennen sivua `56`. Vastaavasti sivun `97` on oltava ennen sivua `13` ja niin edelleen. Tämä ei kuitenkaan tarkoita, että sivujen olisi oltava peräkkäin. Riittää, että sivu `47` on jossain kohtaa päivitystä ennen sivua `53`. Mikäli vain toinen luvuista on osa päivitystä, säännöllä ei ole vaikutusta.

Toinen osa syötteestä listaa päivitysten sivunumerot. Ne näyttävät tältä:
{{< highlight text >}}
75,47,61,53,29
97,61,53,29,13
75,29,13
75,97,47,61,53
61,13,29
97,13,75,29,47
{{< /highlight >}}

Ensimmäinen päivitys tuo ohjeeseen sivut `75, 47, 61, 53, 29`. Jos verrataan tätä päivitystä ensimmäiseen sääntöön, niin niiltä osin päivitys on kunnossa: sivu `47` on ennen sivua `53`.

Toinen päivitys tuo ohjeeseen sivut `75, 97, 47, 61, 53`. Tämä päivitys ei ole kunnossa, sillä se rikkoo viimeistä ohjetta, joka sanoo, että sivun `97` olisi oltava ennen sivua `75`. Päivityksessä sivut ovat päinvastaisessa järjestyksessä.

Haasteen ensimmäisessä osassa on löydettävä päivitykset, jotka ovat sääntöjen mukaisia. Jokaisesta oikein tehdystä päivityksestä on poimittava keskimmäinen sivunumero ja ne lasketaan yhteen. Summa on tehtävän ratkaisu.

Esimerkeissä sääntöjä ja päivityksiä on vain muutama, mutta todellisessa syötteessä sääntöjä on **1176** ja päivityksiä **196**. Jokaisessa päivityksessä voi olla jopa **23** sivua.

Ensilukemalta tehtävä vaikutti perinteiseltä Advent of Code -haasteelta, jossa [brute force -menetelmä](https://www.freecodecamp.org/news/brute-force-algorithms-explained/) ei yksinkertaisesti toimi. Mitä tarkoitan tällä?

Jos oletetaan, että jokaisessa päivityksessä on **23** sivua, meidän pitäisi verrata jokaista sivua jokaiseen muuhun sivuun, jotta voisimme olla varmoja niiden oikeasta järjestyksestä.

Vertailujen lukumäärä saadaan kaavalla `(N * (N -1)) / 2` jossa N on sivujen määrä. Jos sivuja on viisi, kaava `(5 * (5 -1)) / 2` antaa tulokseksi 10 vertailua. 25 numerolla meidän pitäisi tehdä **300** vertailua.

Jos ajatellaan yksinkertaisesti, meidän pitäisi jokaista vertailua tehdessä varmistaa, että se noudattaa jokaista **1176** eri sääntöä. `300 * 1176` tarkoittaa **352 800** tarkastusta.

Tämäkään ei kuitenkaan riitä, sillä päivityksiä ei ole vain yksi, vaan niitä on **196**. `352 800 * 196` tarkoittaa **69 148 800** tarkastusta. Se on liikaa.

Pitäisi siis löytää optimointeja, jolla vertailujen lukumäärää saadaan tuntuvasti pienennettyä. Tehtävän kuvaus kertoo suoraan yhden. Kaikki sääntöjä ei ole pakko käydä läpi. Riittää, että käydään vain ne säännöt, joissa esiintyy samat luvut kuin päivityksessä. Helppo optimointi on se, että päivityksen tarkastamisen voi lopettaa heti ensimmäisen virheen kohdalla. Kaikki loput numerot voi unohtaa, sillä päivitys tiedetään vialliseksi.

Ajattelin keskittyä ensiksi näihin kahteen ja katsoa mitä syntyy. Mutta kuinka yli 1000 säännön joukosta löytää nopeasti oleelliset säännöt. Kun mietin ongelmaa, näen sen vain yhtenä kysymyksenä: *Pitääkö luvun X olla ennen lukua Y*.

Kun törmäämme lukuihin `75` ja `47`, meidän pitää löytää sääntö, joka kertoo, että 75:n on oltava ennen 47:aa, jolloin luvut ovat oikein päin. Vaihtoehtoisesti sääntö voi sanoa, että 47:n on oltava ennen 75:ttä, jolloin luvut ovat väärin päin. Emme tiedä kummin päin säännöt ovat sääntölistassa.

Jotta välttäisin tuplatarkastelun, ensimmäinen ajatukseni oli muuttaa säännöt [map-tietorakenteeksi](https://devsenv.com/tutorials/map), eli avain-arvo-pareiksi. Avaimeksi asettaisin molemmat luvut kasvavassa järjestyksessä. Aikaisempaa esimerkkiä noudattaen avaimet olisivat `47,53`, `13,97`, `61,97` ja niin edelleen. Arvona puolestaan olisi samat luvut siinä järjestyksessä kuin ne ovat säännössä. Näin pystyisin hakemaan lukujen järjestyksen riippumatta siitä, missä järjestyksessä ne tulevat päivityksessä.

Jos törmäisin lukuihin 97 ja 13 nimenomaan tässä järjestyksessä, voisin ensin luoda niistä avaimen näin: `min(13,97),max(13,97)`. Sen jälkeen saan niihin liittyvän säännön suoraan map-tietorakenteesta: `rules['13,97']`. Vastaus on joko tyhjä, jos tällaista sääntöä ei ole, tai sitten saan vastaukseksi lukujen vaaditun järjestyksen, tässä tapauksessa `97, 13`. Jos päivityksen ensimmäinen luku vastaa vastauksen ensimmäiseen lukua, tämä lukupari on kunnossa. Muussa tapauksessa se ei ole ja koko päivitys on virheellinen.

Aloin askarrella koodia läjään. Rakensin ensin parserit, jotka rakentavat säännöistä mapin ja keräävät päivitykset omaan listaan. Sen jälkeen tein funktion, joka validoi päivitykset, eli vertaa jokaista lukua kaikkiin listassa seuraavana oleviin. Lopuksi tein vielä erillisen pikkufunktion, joka etsii päivityksistä keskimmäisen elementin. Sitten kaikki läjään, ensimmäinen suoritus ja boom, sain oikean vastauksen!

### Toinen osa

Osasin aavistaa, että tehtävän toisessa osassa pitäisi jollain tavalla korjata virheelliset päivitykset. Hetken asiaa mietittyäni ajattelin, ettei tämä olisi erityisen vaikea tehtävä, koska iso osa koodista on rakennettu. En ollut kuitenkaan täysin varma siitä, mikä olisi paras tapa korjata päivitys niin, ettei yhden numeroparin muutos rikkoisi toista. Jokaisessa päivityksessä kun voi olla useita virheitä.

Ensimmäisessä ajatukseni oli se, että virheen kohdatessa vaihtaisin numeroiden paikkaa keskenään, jolloin parista tulisi validi. Tämän jälkeen tarkistus aloitettaisiin alusta ja tätä jatkettaisiin niin pitkään, ettei päivityksessä tule virheitä. Johtaako tämä ikuiseen korjausluuppiin, jossa sääntö A:n korjaus rikkoo säännön B, ja säännön B:n korjaus rikkoo säännön A. Sehän selviää testaamalla!

Pienillä muutoksilla sain rakennettua rekursiivisen funktion, joka kutsuu itseään korjatulla päivityksellä aina kun se törmää virheeseen ja jatkaa tätä niin pitkään, kunnes päivitys on kunnossa. Laitoin ajon käyntiin ja noin 60 millisekunnin jälkeen sain pihalle oikean vastauksen!

Vaikka ratkoinkin tätä räkiksen vallassa, tämä oli itselleni mieluinen haaste. Varsinaisen koodin kirjoittaminen oli helppoa ja varsinainen haaste tuli siitä, että osasi pilkkoa ongelman riittävän pieniin paloihin ja löytää tarpeelliset optimoinnit.

Tästä on hyvä jatkaa seuraavaan päivään!

{{< highlight shell >}}
$ go run . -d 5 -s 1
Day 5 / Step 1 result: 5651
Execution time 3.0121ms

$ go run . -d 5 -s 2
Day 5 / Step 2 result: 4743
Execution time 61.0858ms
{{< /highlight >}}

- [Haastesivu](https://adventofcode.com/2024/day/5)
- [Ratkaisun koodi](https://github.com/saaste/advent-of-code-2024/blob/main/pkg/puzzle/5.go)