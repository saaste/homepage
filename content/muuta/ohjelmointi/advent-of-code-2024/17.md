---
title: "Advent of Code 2024: 17. päivä"
linkTitle: "17. päivä"
lastmod: 2024-12-17T18:51:00+0200
summary: "Itsensä kopioivan ohjelman rakentelua"
---
### Ensimmäinen osa
Kurkkasin tämän päivän tehtävää lounastauolla ja totesin aika nopeasti, etten edes yritä lähteä ratkomaan sitä siinä ajassa. Tehtävän kuvauskin oli niin pitkä ja vaikeaselkoinen, etten tajunnut siitä mitään. Vaan yritinpäs töiden jälkeen uudelleen.

Kysymyksellä on 3-bittinen tietokone, jonka ohjelmat koostuvat 3-bittisistä numeroista, eli numeroista `0-7`. Koneessa on kolme rekisteriä, `A-C`, mutta nämä rekisterit eivät ole rajoitettuja kolmeen bittiin ja ne voivat sisältää mitä tahansa *kokonaislukuja*.

Tietokone tunnistaa *kahdeksan* komentoa, joiden yksilöintitunnus on 3-bittinen numero (0-7). Tunnuksesta käytetään myös termiä komennon *opcode*. Jokainen komento ottaa vastaan syötteenä 3-bittisen numeron (0-7). Tästä käytetään termiä *operand*.

Näiden lisäksi on vielä *instruction pointer*. Se kertoo, mistä seuraava *opcode* luetaan. Ohjelman alussa sen arvo on `0`, jolloin se osoittaa ensimmäiseen sovelluksen 3-bittiseen numeroon. Sen arvo kasvaa `kahdella` jokaisen komennon jälkeen, lukuun ottamatta jump-komentoa. Mikäli ohjelma yrittää lukea **opcodea**, joka on yli ohjelman rajojen, se pysähtyy.

Esimerkkinä on ohjelma `0,1,2,3`.

Sovelluksen alussa *instruction pointer*  on kohdalla `0`, eli ohjelman alussa. Ensimmäiseksi ohjelma suorittaa komennon, jonka *opcode* on `0`. Komennolle syötetään `operandiksi` numero `1`. Tämän jälkeen *instruction pointer* nousee kahdella. Ohjelma ajaa seuraavaksi komennon, jonka *opcode* on `2` ja sen *operand*  on `3`. Sen jälkeen suoritus pysähtyy.

Jotta touhu ei olisi liian yksinkertaista, *operandeja* on kahdenlaisia ja jokainen komento määrittelee, millaista operandia käytetään.

*Literal operandit* ovat kirjaimellisesti syötteenä annettava esimerkki. Jos operandina syötetään numero `1` se tarkoittaa numeroa `1`.

*Combo operandit*  ovat monimutkaisempia ja niihin noudetaan seuraavaa ohjeistusta:
- `0-3` tarkoittavat kirjaimellisesti annettua lukua
- `4` tarkoittaa lukua, joka on sillä hetkellä tallennettu rekisteriin `A`
- `5` tarkoittaa lukua, joka on sillä hetkellä tallennettu rekisteriin `B`
- `6` tarkoittaa lukua, joka on sillä hetkellä tallennettu rekisteriin `C`
- `7` on varattu arvo, eikä sitä näy toimivissa sovelluksissa

Lopuksi meidän on vielä ymmärrettävä kaikki kahden erilaista komentoa

- Opcode `0` on *adv* komento, joka suorittaa jakolaskun. Osoittaja (eli jaettava) on `A`-rekisteriin tallennettu luku. Nimittäjä (eli jakaja) on 2 potenssiin annettu *combo operand*. Mikäli A-rekisterissä olisi kulu 4 ja combo operandi olisi luku 2, jakajaksi tulisi `2^2=4`, jolloin komento laskisi `4/4=1`. Koska komennon lopputulos voi olla desimaaliluku, se *typistetään* kokonaisluvuksi. Esimerkik `1,9` olisi `1`. Käytännössä luvun voi siis pyöristää aina alaspäin. Tulos tallennetaan rekisteriin `A`
- Opcode `1` on *bxl* komento, joka suorittaa [XOR-bittioperaation](https://fi.wikipedia.org/wiki/Bittioperaatio) rekisteriin `B` tallennetulle luvulle ja syötetylle *literal operandille*. Tulos tallennetaan rekisteriin `B`
- Opcode `2` on *bst* komento, ottaa `modulo 8` ([jakojäännös](https://fi.wikipedia.org/wiki/Jakoj%C3%A4%C3%A4nn%C3%B6s)) arvon *combo operandista*. Vastaus tallennetaan rekisteriin `B`.
- Opcode `3` on *jnz* komento, joka ei tee mitään, mikäli `A`-rekisterin arvon on `0`. Muussa tapauksessa se asettaa *instruction pointerin* kohtaan *literal operandin* mukaan. Mikäli komento liikuttaa pointeria, sen jälkeen se *ei* liiku normaalia kahta pykälää.
- Opcode `4` on *bxc* komento, joka suorittaa [XOR-bittioperaation](https://fi.wikipedia.org/wiki/Bittioperaatio) rekistereihin `B` ja `C` tallennetuille luvuille. Komento lukee operandin, mutta ei tee sillä mitään. Tulos tallennetaan rekisteriin `B`.
- Opcode `5` on *out* komento, ottaa `modulo 8` arvon *combo operandista* ja *palauttaa* kyseisen arvon. Mikäli ohjelma palauttaa useamman arvon, ne täytyy erotella *pilkuilla*.
- Opcode `6` on *bdv* komento, joka toimii kuten *adv*, mutta tulos tallennetaan `B`-rekisteriin.
- Opcode `7` on *cdv* komento, joka toimii kuten *adv*, mutta tulos tallennetaan `C`-rekisteirin.

Nyt kun koko hässäkän toimintaperiaate on käyty läpi, pitää selvittää, mitä tehtävässä kysytään. Syötteenä annetaan rekisterien lähtötilanne ja ohjelman komennot:

{{< highlight text >}}
Register A: 729
Register B: 0
Register C: 0

Program: 0,1,5,4,3,0
{{< /highlight >}}

Tämän jälkeen ohjelma on ajettava. Se pulauttaa pihalle läjän lukuja, jotka on eroteltava pilkulla. Tämän jälkeen pilkut on poistettava ja luvut yhdistettävä yhdeksi merkkijonoksi. Tämä on tehtävän vastaus.

Kun purin tehtävän auki, se näytti lähinnä ohjelmointipulmalta, jossa on koodattava sovellus, joka toimii annettujen ohjeiden mukaan. En suoraan bongannut tästä mitään erityistä haastetta, muuta siis kuin sen, kuinka monimutkainen tehtävänanto on. Se jäi ihmetyttämään, miksi ohjelman ulostamat luvut pitää erotella pilkulla, jos pilkut pitää lopuksi poistaa. Ehkä se liittyy tehtävän 2. osaan. Jokaiselle komennolle oli annettu myös nimi, mutta niitä ei tarvita tehtävässä mitenkään. Noh, aloin hommiin!

Väkersin koodin läjään ja sen jälkeen testasin sen toiminnan kaikilla annetuilla testisyötteillä. Hienosti pelasi. Mutta kuinka ollakaan, kun testasin sitä varsinaisella syötteellä, se ei toiminutkaan. Miksi tässä aina käy näin?! Ei siis auttanut muuta kuin kääriä hihat ja alkaa tarkastaa, että jokainen komento tekee sitä mitä sen pitäisi tehdä. 

Huomasin kuitenkin nopeasti, että olin tehnyt ajatusvirheen. Kun *adv*, *bdv* ja *cdv* komennoissa `2` korotetaan potenssiin, olin käyttänyt siinä ajatuksissani `^`-merkkiä. Tämä ei ole kuitenkaan Go:ssa potenssin merkki, vaan siihen täytyy käyttää `math.Pow` funktiota. Korjasin kaikki kolme ja kaikki annetut testisyötteet toimivat oikein. Jostain syystä oma syöte ei kuitenkaan toiminut.

Katsoin sen jälkeen omaa syötettäni, jos bongaisin siitä jotakin. Se näytti tältä:

{{< highlight text >}}
Register A: 50230824
Register B: 0
Register C: 0

Program: 2,4,1,3,7,5,0,3,1,4,4,7,5,5,3,0
{{< /highlight >}}

Huomasin, että 6. komentoa, eli *bdv*:tä ei ajeta koskaan. Ajetut komennot ovat:
- `2,4`
- `1,3`
- `7,5`
- `0,3`
- `1,4`
- `4,7`
- `5,5`
- `3,0`

Tästä paljastuu myös se, että pointeria liikutellaan ainoastaan komentosarjan lopussa (`3,0`). Koska sen operandina on `0`, se menee aina komentosarjan alkuun. Ainut tapa välttää tämä on se, että `A` rekisterissä on arvo `0`. Ainut komento, joka muuttaa `A`-rekisterin arvoa, on ensimmäinen eli *adv*.

Se päätyy nollaksi silloin, kun jakaja on suurempi kuin jaettava. Komennoista näkee, että *adv*-komentoa kutsutaan aina combo operandilla `3` mikä tarkoittaa, että sen arvo on aina `3`. Komento suorittaa aina `RegA / 2 ^ 3` eli `RegA / 8` yhtälön. Ohjelman suoritus päättyy, kun `A`-rekisterissä on arvo `8` tai pienempi.

Mitää hyötyähän tästä havainnosta ei ollut bugin selvittämisen kannalta, mutta tulipahan huomattua!

Luin tehtävän vielä kerran uudelleen läpi ja erityisesti aivan viimeinen virke kiinnitti huomioni

> Once it halts, what do you get if you use commas to join the values it output into a single string?

Hetkinen.. eihän tässä pyydetä poistamaan pilkkuja! Gnnnnnnnn! Go:ssa (ja monessa muussakin ohjelmointikielessä) on olemassa `join` funktio, joka ottaa listan asioita ja yhdistää ne yhdeksi merkkijonoksi jonkin välimerkin kanssa. Esimerkiksi `[1,2,3].join("-")` tuottaisi merkkijonon `1-2-3`. Oma paukapääni oli tehnyt jonkun ihan oman ajatuslenkin ja sotkenut sen `replace`-funktioon, jolla voi korvata merkkijonon osia toisella. Äh, ihan sama! Lopetin hessuilun, jätit pilkut paikoilleen ja nyt sain ihan oikean vastauksen.

Jälleen näitä AoC-tehtäviä, jossa luetun ymmärtäminen on koetuksella.

### Toinen osa

Toisen osan tehtävän kuvaus oli hieman selkeämpi. Nyt oma ohjelma pitäisi ajaa niin, että se palauttaisi itsensä. Toisin sanoen `A`-rekisteriin pitäisi löytää sellainen arvo, jolla ohjelma palauttaisi numerosarjan, joka vastaa ohjelman omaa koodia. Esimerkiksi:

{{< highlight text >}}
Register A: 2024
Register B: 0
Register C: 0

Program: 0,3,5,4,3,0
{{< /highlight >}}

Tämän tässä ohjelma on `0,3,5,4,3,0`, mutta mikäli sen ajaa näillä lähtötiedoilla, se palauttaa pihalle numerosarjan `5,7,3,0`. Numerosarjat eivät täsmää. Jos `A`-rekisteri alustetaan luvulla `117440`, tuloksena on numerosarja `0,3,5,4,3,0` joka täsmää alkuperäiseen ohjelmaan.

Olin sattunut kellottamaan, että kuinka monta operaatio ohjelmani tekee ensimmäisessä osassa ja tulos oli 75. Koska esimerkissä aloitusluku on "vain" `117400`, ajattelin, että koettaisin ihan ensimmäiseksi yksinkertaista brute force -menetelmää. Antaisin koneen ruksuttaa vaihtoehtoja ja katsoa, nouseeko sieltä jotain esiin. Ensimmäisessä osassa tehdyllä koodilla se olisi helppoa. Mitäänhän se ei välttämättä paljastaisi jos vaadittu luku on hirvittävän suuri, mutta toivossa on hyvä elää.

Heti kun aloin askarrella koodin parissa, mieleen tuli ajatus siitä, että onkohan mahdollista, että ohjelma ei koskaan valmistu tietyillä arvoilla ja se jää jumiin. Noh, sekin selviää kohta.

Ei se mitään jumiin jäänyt! Oivalsin heti aluksi, että sen sijaan, että ajaisin koko softan läpi, minä voisin keskeyttää eri A-arvojen kokeilun välittömästi, kun arvot lähtevät menemään väärille raiteilla. Pelkästään tällä optimoinnilla sain softan rouskuttamaan vaihtoehtoja sellaisella vauhdilla, että aikaisempi esimerkki löytyi hetkessä. Ei niin yllättäen samaa riemua ei syntynyt oman syötteeni kanssa. Annoin koneen rouskuttaa A-arvoja aina `4 000 000 000` asti, mutta nopeudesta huolimatta mitään ei löytynyt ja noissa lukemissa nopeakin suoritus alkaa hyytyä.

Pitäisi siis löytää tapa optimoida tai vaihtoehtoisesti päätellä, mitä ollaan etsimässä. Tässä kohtaa muistin ensimmäisessä osassa tekemäni havainnot. Päädyin katselemaan taas oman syötteeni ohjelmaa:

- `2,4`
- `1,3`
- `7,5`
- `0,3`
- `1,4`
- `4,7`
- `5,5`
- `3,0`

Ensimmäisenä ajetaan *bst* komento, joka suorittaa `module 8` operaation *combo operandille* ja tulos tallennetaan `B`-rekisteriin. Koska operandina on aina `4`, combo operandin arvona on se mitä `A`-rekisteriin on tallennettu. Tässä tehdään siis `A-rekisteri modulo 8` ja tulos tallennetaan `B`-rekisteriin.

Seuraavaksi ajetaan *bxl* komento, joka suorittaa `bitwise XOR` operaation B:lle ja annetulle operandille. Koska edellinen komento päivitti B:n arvon, nämä ovat riippuvaisia toisistaan. Myös tämän tulos tallentuu `B`-rekisteriin.

Kolmantena tulee *cdv* komento, joka tekee tismalleen saman kuin *adv*. Tässä haetaan jaettavaksi `A`-rekisterissä oleva arvo ja jaetaan se 2 potenssiin combo operandilla. Operandina on `5`, joten sen arvo tulee B-rekisteristä. Tulos tallennetaan `C`-rekisteriin. Edelleen komennot ketjuttuvat. Ja nyt kaikissa rekistereissä on joku arvo.

Neljäntenä suoritetaan *adv* joka on tismalleen sama kuin *cdv*, mutta tiedot tallentuvat `A` rekisteriin.

Viidentenä suoritetaan taas *bxl* eli `B`-rekisterin arvo päivittyy.

Kuudentena suoritetaan *bxc* joka suorittaa `bitwise XOR` operaation `B` ja `C` rekisterien arvoille. Tulos tallennetaan `B` rekisteriin.

Seitsemäntenä on *out* komento ja tämä on se, josta olin eniten kiinnostunut. Tässä kohtaa syntyy tuloksen ensimmäinen numero. Jotta homma voisi jatkua, tuloksena olisi synnyttävä numero `2`, koska se on komentosarjan ensimmäinen numero. Komento suorittaa `modulo 8` operaation combo operandille ja tässä tapauksessa operandina on `5`, joten tieto tulee aina `B`-rekisteristä.

Viimeisenä on *jnz* komento, joka lopettaa ohjelman ajamisen tai palaa takaisin alkuun jos A-rekisteri on tyhjä.

Tämän jälkeen testasin huvikseen, mitä luvut 0-100 antavat tulokseksi. Yllättävän harva numero palautti numeron `2`, mutta en kuitenkaan löytänyt numeroista mitään kaavaa.

Sen jälkeen testasin, kuinka usein ensimmäiset 5 numeroa syntyvät. Niitä tuli omituisissa ryppäissä, mutta jälleen kerran en nähnyt mitään selkeää logiikka, jolla voisin suoraan karsia tietyt vaihtoehdot pois.

Kello alkoi lopulta olla yli kuusi, joten totesin, ettei tämä ratkea nyt minun järkeilyllä, joten kurkkasin taas josko Reddit tarjoaisi jotain vinkkejä.

Sieltä löytyi tieto, että ohjelma jakaa joka kierroksella `A`-rekisterin arvoa kahdeksalla. Tämän tiedon avulla olisi mahdollista kääntää koko touhu ympäri ja selvittää, että mikä numero tuottaa oikean tuloksen. Koetin hetken aikaa hakata päätäni seinään ja löytää ratkaisua, mutta pää alkoi olla sen verran mössöä, ettei onnistunut.

Kurkkasin ratkaisun joltain toiselta ja toteutin vastaavan itse. Molemmista vastaus, mutta oikeasti ratkaisin vain ensimmäisen.

{{< highlight shell >}}
$ go run . -d 17 -s 1
Day 17 / Step 1 result: 2,1,4,7,6,0,3,1,4
Execution time 224.208µs

$ go run . -d 17 -s 2
Day 17 / Step 2 result: 266932601404433
Execution time 180.584µs
{{< /highlight >}}

- [Haastesivu](https://adventofcode.com/2024/day/17)
- [Ratkaisun koodi](https://github.com/saaste/advent-of-code-2024/blob/main/pkg/puzzle/17.go)