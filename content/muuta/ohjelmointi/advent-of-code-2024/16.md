---
title: "Advent of Code 2024: 16. päivä"
linkTitle: "16. päivä"
lastmod: 2024-12-16T19:44:35+0200
summary: "Poro-olympialaisia reitinhakualgoritmeilla"
---
### Ensimmäinen osa

Viime yön unet jäivät lyhyeksi, joten tähän päivään lähdettiin pää homeessa.

Mutta se piristi, että tarjolla oli poro-olympialaiset! Jeee! Tapahtuman kohokohtana on porolabyrintti, jossa voittaa poro, joka onnistuu ratkaisemaan labyrintin *pienimmällä* pistemäärällä. Jokainen askel lisää pisteitä yhdellä jo jokainen 90 asteen käännös tuhannella.

Labyrintti voi näyttää tältä:

{{< highlight text >}}
###############
#.......#....E#
#.#.###.#.###.#
#.....#.#...#.#
#.###.#####.#.#
#.#.#.......#.#
#.#.#####.###.#
#...........#.#
###.#.#####.#.#
#...#.....#.#.#
#.#.#.###.#.#.#
#.....#...#.#.#
#.###.#.#.#.#.#
#S..#.....#...#
###############
{{< /highlight >}}

Esimerkissä `S` on aloituspiste, `E` on maali ja `#` tarkoittaa seinää, jonka läpi ei voi kulkea. Aloituspiste on rakennettu niin, että poro katsoo lähtiessä *itään*. Jos poro haluaa heti lähdöstä lähteä pohjoiseen, sen on käännyttävä 90 astetta vasemmalle (1000 pistettä) ja sen jälkeen jatkettava matkaa.

Tehtävänä on selvittää pienimmän mahdollisen pistemäärän synnyttävä reitti.

Tämä vaikuttaa kaikin puolin tehtävältä, jossa on rakennettava reitinhakualgoritmi. Itselleni tuttuja ovat [Dijkstra](https://fi.wikipedia.org/wiki/Dijkstran_algoritmi) sekä sen johdannainen [A\*](https://fi.wikipedia.org/wiki/A*-algoritmi). Koska tehtävässä käännöksistä rangaistaan niin tuntuvasti, valitsin lähteä liikkeelle A\*-algoritmilla.

Molemmista algoritmeista löytyy netistä hyviä oppaita, mutta yksinkertaistettuna Dijkstran algoritmi käy läpi reitin kaikki mahdolliset vaihtoehdot, priorisoiden aina sitä, joka on kulloisellakin hetkellä lyhyin. Se toimii hyvin silloin, jos paras reitti määritellään ainoastaan kahden pisteen välisenä etäisyytenä. Usein näin ei kuitenkaan ole.

A\*-algoritmi tuo Dijkstraan mukaan oman heuristiikan, jonka avulla paras reitti voidaan paremmin määritellä.

Tyypillinen esimerkki A\*-algoritmin käytöstä ovat navigaattorisovellukset. Jos vaihtoehtona on mennä lyhyttä reittiä, jonka nopeusrajoitus on 15 km/h tai hieman pidempää reittiä, jossa rajoitus on 100 km/h, jälkimmäinen on oletettavasti parempi. Mukana voi olla myös muita reitin valintaan vaikuttavia tekijöitä, kuten teiden kunto tai ruuhka. Yksi osa heuristiikkaa voi olla myös etäisyys linnuntietä loppupisteeseen. Jos haluat päästä Kuopiosta Helsinkiin, on aika todennäköistä, ettei kannata lähteä ensimmäisenä kulkemaan Oulua kohti. A\*-algoritmi löytää usein parhaimman reitin Dijkstraa nopeammin, mutta vain, mikäli heuristiikka on tehty oikein.

Tehtävässä heuristiikka on varsin simppeli, sillä se koostuu kahdesta asiasta: askelten ja käännösten määrästä. Askeleet ovat lähes mitättömässä roolissa verrattuna käännöksiin. Pienimmän pistemäärän reitti on siis mitä todennäköisemmin se, jossa on vähiten käännöksiä.

Mieleen tuli myös optimointi, jonka voi tehdä ennen algoritmin käyttöä. Sen sijaan, että tutkisin joka ikisessä ruudussa, mihin siitä voi mennä, voin karttaa rakentaessa rakentaa risteyskohdista graafin. Näin tarkasteltavien pisteiden määrä vähenee merkittävästi. Se ei välttämättä olisi tämän kokoisessa kartassa tarpeen, mutta ajattelin, että sekin voisi olla hyvä harjoitus. Saa nähdä, kadunko tätä puuhastelun määrää myöhemmin.

Graafina aikaisempi esimerkki näyttäisi tältä:

{{< highlight text >}}
 O-O---O O---E
 | |   | |   |
 O-O-O O O-O | 
 |   |     | |
 | O O---O-O | 
 | |     |   | 
 O-O-O---O-O | 
   | |     | | 
 O-O O---O | | 
 | | |   | | | 
 O-O-O O-O | | 
 |   | | | | | 
 S-O O-O-O O-O 
 {{< /highlight >}}
 
En ole koodannut reitinhakualgoritmia sitten edellisen Advent of Coden, joten päätin ottaa tehtävän muistin virkistyksenä, ja koettaa toteuttaa A\*-algoritmin alusta loppuun.

Koska pääsin puuhastelemaan haasteen parissa vasta illalla, otin tavoitteeksi pelkästään ensimmäisen osan ratkaisemisen, sillä algoritmin kirjoittamisessa menisi aikaa. Eihän sitä koskaan tiedä, vaikka toinen osa olisikin tosi helppo!

Siinä vierähtikin sitten hyvä tovi kun palautin kaikki algoritmien kiemurat mieleeni. Koodia tuli aivan jäätävä määrä, mutta pieni testisyöte antoi oikean tuloksen.

Innoissani lähdin testaamaan isompaa syötettä, mutta sepä ei toiminutkaan. Bongasin kuitenkin bugin nopeasti. Sitten varsinainen jättisyöte sisään ja tulos: ei mahdollista reittiä.

Niinpä tietenkin. Taas tässä tilanteessa, jossa inhimillisen kokoiset testisyötteet toimivat, mutta se hillittömän kokoinen syöte ei toimi. Onneksi tällä kertaa bongasin ongelman ihan vaan koodia tutkimalla. Olin sekoillut ilmansuunnissa ja nähtävästi juuri sitä rikkinäistä käännöstä ei tullut testisyötteissä.

Sitten koodi käyntiin ja sain jonkin tuloksen pihalle. Kokeilin sitä ja sehän olikin oikein!

### Toinen osa

Toinen osa olisi melkein pitänyt nähdä tulevaksi. Nyt pitäisi etsiä kaikki mahdolliset reitit, jotka antavat parhaimman mahdollisen pistemäärän. Sen jälkeen pitäisi laskea ruudut, jotka sattuvat näiden reittien varrelle.

Kello alkoi tässä kohtaa olla kuitenkin sen verran paljon, että totesin, etten lähde tätä nyt edes yrittämään. Ehkä voin palata tähän joskus myöhemmin.

Lopuksi käytin hetken siihen, että refaktoroin koodia hieman siistimmäksi. Siinä kohtaa huomasin myös, että nodejen cost-arvossa oli jotain hämärää. En jaksanut siitä nyt tässä kohtaa kuitenkaan välittää.

Kakkososa jäi nyt tekemättä. Päivitän sivua jos tulen tehneeksi kakkososan joskus myöhemmin.

{{< highlight shell >}}
$ go run . -d 16 -s 1
Day 16 / Step 1 result: 85396
Execution time 19.702375ms
{{< /highlight >}}

- [Haastesivu](https://adventofcode.com/2024/day/16)
- [Ratkaisun koodi](https://github.com/saaste/advent-of-code-2024/blob/main/pkg/puzzle/16.go)